ÁLMOMBAN VIZSGÁZNI KELLENE
Közeledik az idő , s mit is csinálok én ? mintha semmit sem csinálnék ; még nem tanultam semmit érettségire , számtanból megbukom .
Nem iskolai félhomályban , inkább mosókonyhagőzben vagy valami köddel kitömött tájon földtelenül lebegek .
Többször , egyre többször visszatérő álom .
Álmomban az érettségin innen vagyok , bár tizenöt évvel túl azon .
S a valóságban mennyit készültem !
Olyan volt az az idő , mint a börtön , mint katonai menetgyakorlat , mint százszor jobbra át , balra át ; még egyszer Aranybulla , Dózsa György , ott a kollégium hátsó udvarán , romok között , a letiport gazban , az első dugott cigaretták ízével a számban ; gyökvonás , csillagászat , gondtalan csitrik lábfényének ragyogásában .
S előtte pár nappal már az álmatlan izgalom , szőlőcukorevés nyugalomért , mások izgalmára figyelés , s aztán a vizsgán a 21 plusz 2 egyenlő 24-gyel szörnyű tévedése .
Most nincs kollégiumudvar , se tóparti séták , se tételek , se könyvek .
Ez nem izgalom , most a sikertelenség teljesen nyilvánvaló , ez maga a feneketlen szorongás .
Istenem , már évek óta nem voltam számtanórán , tankönyvet se láttam , tanár sem törődik velem , itt sincs , de mégis tekintetét érzem a tarkómon , amint a sötétből éget .
A folytatott álmok tovább éltetik a lehetetlenséget , a szorongás szürke gyűrűi egyre kisebbednek körülöttem .
Két életem van , az egyik szüntelen készülődés olyanra , amire nem készítettem föl magam .
Bár a nagy bukás előtt mindig fölébredek , megállapítom szobám tárgyait , egy másik éjjel ebbe az álomba megint belehullok .
Végiggondolom - csak az összeadást és a kivonást nem felejtettem el - , méltó vagyok a büntetésre .
Mert nem őriztem meg a tudást , alig vittem valamire , míg a halhatatlanság kerti várait rakosgattam idegen ház udvarában .
Az a könyv évek óta nem volt kezemben , hogyan is érettségizhetnék annak a kornak az elején , mikor már felnőttnek szokták mondani az embert ?
Tiszta logika a viselkedésben , megélni a törvényt , pontosan készülni amire kell , illendően kelni és feküdni , a kérdésre válaszolni , ismerni a határt , tudni a számtant .
Osztálytársaim tudják , nincsenek is a képben .
Miért is lennének , mit beszélgethetnénk a bajról ?
Lehiggadtak , leérettségiztek , magabiztosak , a főnökük nem tanáruk .
Minden ébredéskor irigylem őket .
Magamnak meg végre a bukást szeretném .
Megjelenne valaki , elítélne , és fölszabadulnék .
Megmondaná , mire való volt ez az időhúzás , megmondaná , miféle ember lehetek ítéletétől .
VALLOMÁS AZ ELSZAKADÁSRÓL
Augusztus valamelyik utolsó napján , tizennégy éves koromban , a falunktól hat kilométerre húzódó vasútra vitt apám .
Első gimnáziumi évemet vártam .
Örültem a más városnak , a változásnak , a gyerekkor végének .
Együtt ültünk a szekéren barátommal .
ő Pestre készült , iparitanuló-intézetbe .
Félúton elkezdett sírni .
Sírását örömemhez képest nevetségesnek éreztem .
Ha erre a kocsizásra visszagondolok , elszorul a szívem , szeretném pótolni régi mulasztásomat , szeretném azt az elszakadást elsiratni .
Egyre sűrűsödtek a búcsúzások , lassan megritkultak , búcsúzó , búcsúztató is alig maradt .
A múltkoriban otthon voltam .
Említett barátom apját akkor temették .
Nyaranta hazajárok feleségemmel , gyerekemmel .
Mindig csak öregekkel találkozunk .
Néha arra gondolok , össze kellene egyeztetni a szabadságot néhány régi jó baráttal , hogy egy kis hangulatot csináljunk egymásnak is , meg az öregeknek is .
De hát nem megy ez már !
Nézegettem egy helytörténeti lexikont .
Tele volt letűnt falukkal .
Kísértenek a beszántott fundamentumok .
Két öreget hagytunk otthon négy testvér .
Szomszédjukban egy özvegyasszony lakik , szomszédjában szintén egy özvegyasszony , s ez az özvegyi egyedüllét vagy két öreg magánya ismétlődik tovább túl a bolton , a templomon , a kocsmán , az iskolán .
Nagyon sokszor találkozom Pesten falumbeli villamoskalauzzal , szövőnővel , kőművessel , hajógyári segédmunkással , lakatossal , mérnökkel .
Feleségem csak nevet : hogyan születhetett ennyi ember akkora kis faluban ? !
Minden közösségnek élete , közérzete , boldogsága a benne lakó fiatalok számától függ .
Az ifjúság énekétől , táncától , szerelmétől derülnek az öregek napjai .
Otthon már pletykák sincsenek .
Gyermekkoromban még a pletyka volt a népmese , a népballada , a népi komédia utolsó formája , az utolsó szellemi közeg , s ami a lelki foglalkoztatottságot illeti , nem hiszem , hogy pótolná a minden házban szóló rádió , a vasárnapi mozizás s az a néhány televízió .
Szomorú , hogy nyomunkban mekkora üresség támadt .
Nem sejthette barátom sem , amikor a szekéren elpityeredett .
Akkori örömöm miatt azért érzek ma is lelkifurdalást .
Ország a vaskeréken
Budapest 150 kilométerre , a Balaton 50 kilométerre van falumtól .
Az idősebb nemzedéknél és a mi gyermekkorunkban ez a két nevezetes hely olyan volt , mint a hetedhét országon túli üveghegy , rézerdő , mesebeli táj .
Akik megjárták útjait , mesebeliekké változtak maguk is .
Szavukat áhítatosan hallgattuk , mert különösnek tűnt , és jó lett volna mindazt látni , amit ők láttak .
A falubeliek mozgáskörzete legfeljebb a megyeszékhely lehetett , de már pereskedésüket is legtöbbször elintézte a járásbíróság , adásvételi ügyeiket a járási piac és a szomszéd falu vására .
Mindenhova lovaskocsival mentek .
Anyám ötvenéves korában látta először a Balatont , a kirándulást szervező földművesszövetkezet jóvoltából .
A falumbeliek fele Pestet és a Balatont ma sem látta , elsősorban az asszonyok közül .
Csak az autóbuszok és a vonatok menetrendjét ismerik , melyekkel hozzátartozóik mennek és érkeznek látogatásra .
A téesz alakulásának évében , miután a lovakat elvitték , rendszeres és imponáló gyakoriságú autóbuszjárattal kötötték össze a falut és a vasútállomást .
Reggel hattól este nyolcig háromóránként járnak autóbuszok .
A vonatok járását is sűrítették : van gyors , személy , gyorsított személy , helyi , két várost összekötő motoros .
A személyt félreállítják , hogy a gyorsvonat kikerülhesse , a távolsági személy elé mentesítőt állítanak , hogy felvehesse a bejáró munkásokat .
Beutazhatnak a gyors legközelebbi megállójára , átszállhatnak a két kocsiból álló helyi járatról .
Mindegyik vonat zsúfolt , lépcsőig tömötten húz át a vidék csöndjén .
A cigarettafüstben , a nyirkos huzattal kevert melegségben új életforma érlelődik .
Mindenki otthonosan érzi magát .
Az emlékeimben élő félszeg parasztok meglehetősen hiányoznak , akik gyermekkori utazásaimban könyöküket testükhöz szorítva ültek egyenesen , feszesen , szótlanul , ölükben a csuhészatyorral .
Ahogy szabad ülőhely akad a kocsiban , röstelkedés nélkül megfér egymás mellett a társadalmi helyzet , az öltözet és nyelvjárás sokfélesége .
Fölszáll az építőipari segédmunkás , leül a tisztviselő-külsejű társasághoz , vár egy ideig , amikor odaillő , amit mondani akar , vagy az elmondottak által találva érzi magát , megszólal .
Gyanútlan a jelenvalókkal , a jelenvalók is gyanútlanok vele .
Egyféle viszonyban van mindenkivel : magyar ember a nyelve által .
Megragadnak minden alkalmat , hogy az utazás ideje látszólag megrövidüljön , találékonysággal : kártyával , ivással , " nőzéssel " , újságolvasással , beszélgetéssel gyorsítják az időt - s valójában jól érzik magukat .
Négy órája állok már a vonatablaknál .
A szemközti fülke sarkában ül egy kisöreg , látszatra ipari tanuló .
Olyan kicsi , hogy lábai a padlót alig érik .
Hangját nem hallom , de az utasok szenvednek a nevetéstől .
A kis bohócok ravaszságával vigyorog , szemét behunyja , mintha gondolkodna , aztán szája egy rövid mondatra mozdul .
Fölharsog mindenki .
Ujjait úgy kulcsolgatja a levegőben , mintha árnyjátékot rögtönözne , mint ahogy nyulat , kutyát , kecskét mutatnak a falra .
Hirtelen térdét csapkodja , arca komoly , szája összezárva , már előre új röhej tör ki , pedig még nem is tudják , mit mond majd .
Az utasok valóban jól érzik magukat , bár többször elsóhajtják : " Jaj , mikor érek már haza !
Mikor lesz már ennek vége ! " - mert az utazás ideiglenessé teszi a jóérzést , még akkor is , ha a rendszeresen utazóknál ezek az ideiglenes örömök szinte életformává válnak .
A vonat lehetőséget ad a szabad viselkedésre .
A faluról elszakadt fiatalok általában alacsony beosztásúak , munkahelyükön a függőségi viszonyok tömkelege áll felettük , lakásukon a főbérlő vagy a munkásszállói gondnok rigolyáinak vannak kitéve , meg a kollektíva véleményének is ; amikor hazalátogatnak , az otthoni elmaradt munkákat kell bepótolniuk .
Számukra az utazás csak annyira rossz , amennyire az utazási körülmények kulturálatlanok , mert mindig akkor utaznak , amikor az egész réteg utazik , kettős ünnepek előtt , szombatokon haza , vasárnap este , éjjel , hétfőn kora reggel visszafelé .
Utaztam úgy haza már , hogy a lépcső volt az ülőhelyem , fönt még a klozettban is álltak , szükség esetén tragikomikus helyzetek alakultak , nevetés , veszekedés az ajtó előtt .
Tízfokos hidegben vártunk az autóbuszra este héttől éjfélig egy restiben , nem csinálhattunk mást , mint ittunk , s később már féltünk a fagyhaláltól , mert mi lesz , ha nem jön az autóbusz , már hét óra tíz perckor itt lett volna az ideje .
Legutóbb húsz percet késő vonatunkat nem várta meg a busz , gyalogoltunk az árok szélén öt falu felé , amíg egy teherautó bevitt minket az első faluig , álltunk egymáshoz szorulva , egymásba kapaszkodva , kanyaroknál és döccenőknél tele a borulás előtti izgatottsággal .
A vonatozó fiatalok rugalmasak , a kényelmetlenségek nem teszik őket szótlan mogorvákká vagy mindig zsörtölődőkké .
Két szembe-lógó hajú fiú énekel végig a zsúfolt folyosón , billeg lábujjhegyen , kezükkel a magasban kell evezniük , a kalapok között .
ők csak énekelnek és tolakszanak a büfé felé .
Útjukban kalapokat vernek le , nők első részén siklanak át , cipőkre lépnek .
És megszólal az , aki soha semmit nem enged szótlanul : - Nem hagynák abba ? !
- Mert bárhogyan eljuthatnak a büfékocsiig , nőt is találhatnak mindig , jut egy szerelvényen valaki , akivel elszórakozhatnak így-úgy , akár nevettethetik kétértelmű szóval , akár átölelhetik , akár pirulósra bámulhatják az ártatlanabbat .
S végtére a vonat közönségének kétharmad része a csúcsforgalomban is ül .
Akik nagyon messze utaznak , a fele útnál legtöbbször leülhetnek , mert fele útig a fele utas leszáll .
Megfigyeltem , az álló utasok időtöltése sokkal látványosabb , sokkal többen isznak közülük , több a leszólítás , a hangoskodás , és több a látványos , magába forduló mogorvaság is .
S az emberek nagy része megváltozik , amikor ülőhelyet talál magának ; a hangosak lecsöndesednek , a zárkózottak fölengednek , előbbi ingerlékenységük helyett elvegyülnek a mindennapi , őszinte beszélgetésbe , miután sajnálják már , hogy talán sohasem láthatják egymást .
Önérzetes honfoglalás
Amikor vidékről jövet kijutok a pályaudvar kapuján , kicsit röstelkedve lépkedek sáros cipőmben - sáros vagy poros cipőm jelképe még ma is ott , a pályaudvar előtt , vidéki származásomnak .
Nyolc éve költöztem Pestre , örömöm a legnagyobb volt , tudtam , ez a város jelenti majd ifjúságom legszebb korszakát , s valószínű egész életemet is .
Nem képzeltem , mennyiszer kell győznöm , koptatnom magamat , mennyiszer kell elkeserednem .
Udvarlásban , bennszülött felnőttekkel való viselkedésben , közönség előtti megjelenéskor , szópárbajokban , amikor a szükséges gyors és frappáns válasz nem jutott eszembe , dühösen arra gondoltam : Hát mért nem születtem pestinek , micsoda sültparaszt vagyok én ! ?
Társaim Kelenföldön leszállva nem álltak meg Budán , legtöbbször a 49-es meg a 6-os villamos sem vitte őket célba , mert az a postás , tűzoltó , villamoskalauz , foltozó szabó , irodai altiszt , házmester-rokon , jó ismerős , akihez arra a néhány napra mentek , amíg állást , kiadó ágyat , munkásszállást találnak , Angyalföldön , Zuglóban , Rákospalotán , Kőbányán lakott .
A pályaudvar előtt még könnyű , mindenki egyféle jármű felé sodródik , s mindenki egyformán csomagos .
A bonyolult több-átszállós odajutás , ami az eligazító levélben is érthetetlen volt , a valóságban még érthetetlenebb .
Már zavarba jönnek az első átszállásig .
Csomagjuk mellett toporognak , mások útjában , sután .
Magukra értenek néhány célzást .
A kalauz lekezelően bánik velük , esetleg rájuk förmed az utazóközönség előtt , hogy nem itt , hanem amott kell leszállni : nem tud olvasni ?
Ennyi idegesítés újabb idegeskedést okoz : ellenkező irányú villamosra szállnak át , de ezután meg jegyük lesz érvénytelen , mert egy megállóval előbb szállnak föl visszafelé .
Szörnyű utazásuk történetét szállásadójuk a bennfentesek jóindulatú mosolyával hallgatja végig .
Az első nap megértik a legfontosabb törvényszerűséget : meg kell tanulni a közlekedést .
Egy hét alatt fogtam föl , szinte utcáról utcára hódítva a tapasztalatokat , azt a mozgási teret , amiben azóta is élek .
Megismertem annak a négy-öt villamosnak , autóbusznak az útvonalát , amit célpontnak használhattam , számoltam a megállókat , megjegyeztem a legfontosabb épületeket tájékoztatóul , bár nehezen , mint erdőben a különböző alakú , de mégis egyforma fákat .
A forgalom kifürkészése kezdetben a legnehezebbnek mutatkozott , pedig a legkönnyebb győzelem volt , s nem tett városivá .
A faluról jött pestiek első generációja pesti lenni igazán sohasem tud , a magatartásán , a nyelvben , az öltözködésben mindig marad valami városból kimutató , amivel a faluba visszajutva éppen fordítva , harsogóan pestiekké válnak .
A városlakó falusiak őrzik helyzetükben , nyelvükben , magatartásaikban a tétovaságot .
Egyrészről a teljes hasonulni akarás , másrészről a teljes hasonulásra való képtelenség ellentétében múlnak el napjaik .
Ez az akarás , rendszeres erőfeszítés - mint a szereplés lélektanában a lámpaláz , a felsülés réme - furcsa ízlésbeli és nyelvi torzulásokat szül .
Otthon a faluban erről egy nevetséges mondás járja : " Édesapám , ne rágja már azt a bagolyt . "
Ez a mondás , bár húsz éve hangzott el , még ma is a pestiesség komikus példájaként él .
A szegény kis cselédlány tétovaságában azt hitte , hogy a szájba dugott , rágni való dohánycsomót , a bagót , úgy kell helyesen ejteni , mint a toronyban kuvikoló madár nevét .
A kalauzok és újságárusok adták agresszíven tudomására sorstársaimnak a pesties hangzást , azok , akik a nyelvrontást tökélyre vitték , meg a kabarészínészek , cirkuszi bohócok , mindazok , akik a személytelen publikumra nyitják szájukat , akiket a vidékről jöttek legtöbbet hallgattak , abban a hamis tudatban , hogy ők a fővárosi jelleg reprezentánsai .
A " kezeletlen menetjegyeket " é-sorozata , a " vigyázni " és " indulás " é-vé változott á hangjai naponta beléjük sulykolódtak .
A kalauzi , rikkancsi nyelv felszólító mondati szerepe , magasabb frekvenciája , hangsúlyeltolódása talán magyarázható , talán a maga határa között megszokható .
Az affektált hangzással és a csibész-szókinccsel sokan azt hiszik , felismerhetetlenekké válnak a pestiek között , s nem veszik észre , hogy ezáltal lesznek városlakó vidékiek , hiszen példaképeik maguk is legtöbben vidékről jöttek valamikor .
Főleg első pesti éveimben és hazalátogatásaim alkalmával jöttem zavarba , otthon majdnem árulásnak éreztem , ha gyün helyett jön-t mondtam .
Pesten veszprémi e hangjaim miatt kellett lehalkítanom e hangú szavaimat bizonyos társaságokban , vagy dacosan , lázadozva fölerősíteni .
Több év telt el addig , amíg beszédemnek már nem voltam megfigyelője , a gondolat kimondására figyeltem elsősorban , természetesen jöhetett elő számból a szó .
Szerencsém volt . tájnyelvem köznyelvre való váltása a bölcsészkar és a kollégium következtében természetesen folyhatott .
A diákotthonban társaim ugyanazon a nyelvi fejlődésen estek át , nem kellett magányosan átélnem , a környezet kívánalma nem volt olyan erős , mint egy kintlakó diáknak vagy egy munkást fiatalnak , aki fővárosi gyárban dolgozik .
Alkalmam volt tanulmányozni nyelvjárásom értékeit és hibáit : jobban megközelíti a szó hangulatát , szinonimáinak bőségével nagyobb lehetőséget teremt az érzékletes beszédre , többféle e hangjával a magyar nyelv egyhangúságát töri meg ; mély a és ó hangárnyalataival durvítja a mondatokat , visító i hangjaival a háborgatott vasak idegesítésére hasonlít .
Bárcsak a nyelvalakulás esztétikai probléma lenne !
Ma intézményeinkben egy szobában ülhet munkás - , parasztszármazású és középosztálybeli egyenlő emberi ranggal , az előítélet a nyelvezet alapján is mérlegel , és megszabja utálatos értékrendszerét .
Nem illik tájszólással beszélni , mi hol van , nem illik kérdezgetni az utcán .
Ha külföldi lennék , tíz udvarias magyar kézzel-lábbal mutogatná a Gellért szálló felé közlekedő járművek számozását és irányát - Pesten nem illik vidékinek lenni .
A tudomásunkra hozó megjegyzések vagy bezárkózó tekintetek , tartózkodások meg a túlzott kedveskedés mögött mintha a cselédlányukat ugráltató nagyságák vállon üldögélő ördögöcskéje vigyorogna .
Húsz évvel az urak után úri utánzat a pesti gőg , vidékiekre célzó provincializmus , filozófiája a régi : vidéki - paraszt - műveletlen - neveletlen - istállómelléki - gyorstalpaló tanfolyamot végzett - szakérettségis - esti egyeteme van - Turi Dani - fészekrabló .
De jaj , még maguknak sem merik bevallani " egy szocializmusban " .
A várószobában egy orvos magánrendelésén az ebédlőből átszüremlő beszélgetést hallgatom .
Egy cselédlányról van szó , aki a doktorékat otthagyta , pedig " kivakarózott " náluk a " retkeslábú " .
A munkásszálló gondnoka a szőnyeges előcsarnokból kiabál a lakószobák felé : " Ha otthon nem tanítottak meg rendre , majd itt megtanuljátok , b...m a mucsai úristeneteket ! " - s hangját lehalkítva , szinte magának mondja tovább : " Ezekkel nem lehet szép szóval beszéni . "
Az egyik építőipari vállalat kultúrosával beszélgetek mindenféléről , régebbről tudom , hogy parasztszármazású , azelőtt normás volt .
Prosztónak mondja azt , akiről rossz a véleménye : prosztó az egyik telep szakszervezeti könyvtárosa , prosztó a vállalati KISZ-titkár .
Nem értem szándékát , azt hiszi , hogy én nézem le ezeket az embereket , vagy már nála vált olyan természetessé , hogy senki előtt sem fegyelmezi magát , gátlástalanul leprosztózza , leparasztozza , akik nem tetszenek neki ?
Magyarázatként törnek föl katonasági emlékeim a kiskatonáról , aki izgatottan várja az előző korosztály leszerelését , hogy újonckori sérelmeit kiélhesse .
Elszomorító végiggondolni a Pestre költöző nemzedékek egymásra sziszegő áradatát , amint gúnnyal , lenézéssel , az eredet árulására késztetve keresztelik városivá félszeg sorstársaikat , távol a Belvárostól , a középső Budától , ahol földijeink leginkább házmesterek lehetnek .
Emlékszem , királyfiúi lélekkel érkeztem , bő nadrágomat , farkaskutya füléhez hasonló gallérjaimat , divatjamúlt gönceimet , frizurámat nem vettem észre magamon .
Az első hetekben jövőmmel foglalatoskodtam , ha szebb is volt , amit a kollégiumi vaságy pokróca alatt elképzeltem , mégiscsak megvalósult , a megvalósulásban csupán a régi ihletettség hiányát sajnálhatom .
Nem érzem magam idegennek Budapesten .
Amit a sorsok önérzeteként ideírtam , inkább csak emlék vagy másokon gyűjtögetett tapasztalat .
Elvégeztem az egyetemet , rögtön állásom lett az államvizsgám után , pár hónap múlva megnősültem , világos szobában lakhattam , gyerekem született .
Életem kevésbé változatos , inkább az adott lehetőségekkel kellett gazdálkodni , nem a lehetőségeket meghódítani .
Néha azt hiszem , ráálltam egy futószalagra , amely szabályosan , menetrendszerint visz az előre látható cél felé .
Sokan vagyunk , akiket a gyerekkor játékai , legeltetései , iskolája felejthetetlenné tett egymásnak .
Mindannyian tartozunk egymásnak a gyerekkorért .
Vajon törlesztek -e , ha életünkről gondolkodom ?
Nagy kalandra adtuk a fejünket , otthagytuk az évszázados biztonságot , nincs közöttünk egyetlenegy sem , aki Pest választóvizében ne fürdette volna meg magát .
Az elszakadás kalandját sokan elrontott élettel fizették meg , nem éppen azért , mert kikerültek otthonuk ellenőrzése alól , inkább , mert otthontalanok lettek .
Valamikor a család biztosította az öntudatosító látszatot , akkor mintha a világ közepén álltak volna , a család nélkül úgy érezték magukat , akár a meztelenek az öltözöttek között .
Osztályhoz sem tartoztak már , a gyárban parasztok , a faluban urak , ahogy nálunk a városi embert mondani szokták .
Zavarba jöttek munkaidő után , még jobban észrevették egyedüllétüket .
Először a híres szórakozóhelyeket , a Jerevánt , a János pincét , a Budavárt látogatták meg , mert mindenki beszélt róluk , s nem pesti az , aki belülről nem látta , aztán ráébredtek , hogy hasonszőrűekkel van tele , s mindegyik vidékies közvetlenségű bár , ahol nehéz társtalanul üldögélni .
Ittak , rájuk ragadt valaki , a szombatok után elmentek hétköznap is , keresetük nem volt elég az éjszakázásra , erejük a munkára .
Pest feketére fest - mondogatták a szülők a százéves bölcsességet , amit az elromlott cselédlányokról , szövőnőkről , tolvajokról szálló hírek hitelessége emelt szólásmondássá , s az elrontott életek emelik ma is nemkülönben .
De nem Pest a fekete , hanem a fölvándorlók magányossága , az a bizonytalan lelkiállapot , amiből szerencsével vagy szerencsétlenséggel menekülni kell .
Falum ezerkétszáz lakosából az a két-három száz , aki az elmúlt tíz-tizenöt évben Pestre vándorolt , s ma már állandó pesti illetőségű , aki mind átesett a krízisen , nem adott magából kettőnél több tolvajt , három házasságon kívüli gyereknél többet , talán egy alkoholistát , de prostituáltat egyet sem .
Amikor az élet iránya a kilátástalanság felé fordult , észre tértek , vagy nyugtatóbb helységbe vonultak vissza , vagy családot alapítottak , mellyel a jövő bizonytalanságát , az alámerülés rémét elűzhették .
Előjöttek a leánykérés falusias formulái , átmelegítve másnapos bánattal , előjöttek a válaszok , melyek az albérleti szobában a kötőtű felett már annyiszor megfogalmazódtak .
S összeházasodott két falusi , az esküvőre hazautaztak , megesküdtek az otthoni pap előtt , lakodalmaztak a tiszta szobában .
Mert pesti lányt csak azok vettek el közülünk , akik iskoláztatásuk által nagyobb befogadtatásnak örvendhettek , meg azok , akik eljátszották itt fönt otthoni mértékkel mért tisztességüket : a faluból jött lányok előtt nem állhattak meg egyenesen , azoknak a lányoknak kellettek , akik hasonló helyzetben voltak , meg sokkal idősebb , több gyerekes , elhagyott asszonyoknak , akik kapaszkodtak minden szalmaszálba magányosságuk , kicsi keresetük miatt .
ők a házasságban már nem fogódzhattak meg , életük még tovább bonyolódott , a falutól véglegesen elszakadtak , nem járnak haza , nem hallani róluk , lakcímüket nem ismeri senki sem .
A többiek az ünnepeket , legfőképpen a búcsút otthon töltik , amíg a gyerekek megszületnek , rendszeresen , utána egyre ritkábban .
Szülőházaink elégiája
Leszállok az autóbuszról a templom terén , az autóbusz kutyaugatást hagy maga után meg cipőm zaját .
Érzékszerveim befogadóképességét fölerősíti a környezetváltozás .
Szokatlan a csönd , füleim halotti némaságot vélnek , mert rettenetes hangzavart , gépdübörgést , emberzsivajt szoktak meg .
Hónapokig nem szűnt mellőlem az embersűrűség , itt nem látok egy árva lelket sem .
Átnézek a házak fölött , mindegyiket betetőzik a fák , reggel még a fák tetejére láttam az emeletről .
A kicsiség és az elhagyatottság sajnálata egyre nő bennem hazafelé .
Szervezetem tovább akarja élni megszokott állapotát a megszokott környezetben .
Budapestről jövök , ottani mértékkel mérem falumat .
Igazságos -e véleményem ?
Most hazamegyek , ünnepi lesz a találkozás - anyám jót főz , friss kenyeret vásárol , mert különben egy hétig is eleszegetik kettesben a pékkenyeret apámmal .
A jövevény ne érezze a bor hiányát sem !
A beszélgetés már akkor elkezdődik , amikor a vendég még a kezét sem mosta meg , korgó gyomrát sem csitította el .
Kérdések támadnak .
Nem hiszem , hogy a létezésre és az újdonságokra vonatkozó kérdéseket jobban , szó szerinti értelemben mondanák , mint itt , olyan igazi kíváncsisággal , hogy az a kérdezőtől is , a felelőtől is szívbeli figyelmet követel .
A jövevény tudatosítja magában az elmúlt időt , most végre nem a mindennapi praktikum követelésére veszi elő a múltat , az egészből kiragadva egy-egy emlékdarabot .
Vall , és elhallgat , mert el kell hallgatnia azokat a dolgokat , amelyek a hallgatók nyugalmát megzavarnák .
Az otthoniakat minden szóval biztosítani kell a fiúi szeretetről , a rokoni érzelmekről meg arról , hogy az elszakadás társadalmi emelkedésben , könnyebb megélhetésben , rangban-pénzben megérte , ésszerű cselekedet volt .
A beszélgetés folyik tovább , pedig már otthagyták az asztalt , már az ólnál nézik a malacokat , az udvar végében a konyhakertet , a gyümölcsfákat , mély nyugalommal , szellemi frisseséggel , mámoros érzékenységgel a tárgyak , a történetek , a növények , az állatok iránt .
A hazalátogató másnapra kialussza az ünnepélyességet , olyanféleképpen , mint ahogy lefekvés előtt repdesett a szobában szekrényekre és padlóra rakott alma , körte , dió illatában , s reggelre megszokta ezt a mennyországi levegőt , s magára maradt annyira , hogy kellőképpen megérezze , s talán végiggondolja a valóságot , mialatt az otthoniak folytatják tovább napi teendőiket : főznek , állatokat etetnek , misére mennek .
- Szüleim sem mulasztják el a vasárnapi nagymisét .
A főlő ebéd őrzését rám bízzák , közben ténfergek a házban , az udvaron , a ház előtti országúton .
A házakat közel érzem magamhoz , szerszámoknál , bútoroknál , ruháknál közelebbiek , szinte már élővé lényegült barátaim .
Közülük egy földből vert házzal családias viszonyban vagyok .
Kedves állataink régen kimúltak , ruháink elkoptak , de nem is voltak életünkben annyira jelenvalók , mint ez az épület .
Évenként kétszer : húsvét és búcsú előtt kicsinosítottuk , kavartuk a gabonatörekes sárföldet , oltottuk a meszet , s dolgoztunk rajta napokig anyám vezetésével .
Nyugtunkat nem hagyta sosem , mert a nagy rendcsinálások között is rendszeresen javítgatni kellett , az eső leverte az oldalát , aránytalanul nehéz nyárfagerendázata ferdítette , szétnyomta a falakat , tűzfala ledőlt , pozdorjává törte a hozzáépített ól cseréptetejét - szóval megdolgoztunk jótéteményeiért , téli melegéért , nyári hűvöséért .
Anyám éppen úgy föláldozta magát érte , mint értünk , szidta , és másokéhoz hasonlította , apám védelmezte , és többre tartotta mindenkiénél , emiatt aztán hosszú veszekedések oka lett a ház .
Pedig szegény az időnek engedelmeskedett csupán , mint szüleim hajzata , fogai , bőre meg a kezeik , amelyekkel már képtelenek megállítani az otthon pusztulását .
Dúc , sárföld , deszka és bádog sem segít .
Kapujára illene a figyelmeztetés : Életveszélyes !
Mostanában otthoni beszédtéma , hogy a szükségtelen és menthetetlen ólat , istállót , kocsiszínt bontsuk le , mentsük meg legalább a tetőt , a nagy értékű cserép - és faanyagot , mert hovatovább a pajta sorsára jut az is .
A pajta szemünk előtt dűlt össze .
Először kikorhadt az egyik gerendarendszere , mikor az óriás A betűhöz hasonló alkotmány kiesett , a tető nyeregszerűen beszakadt , az esőlé nem folyt le a zsúpról , rozsdásodott , rothadt , foszlott minden ereszték , szög és kötés fölmondta a szolgálatot .
Ma már a puszta falak is elvásnak az esőtől , fagytól , gyökerektől .
Okoz akkora szomorúságot a romló ház , mint a halálos beteg ember , hiszen lakói baját nagyítja föl a betegség , az öregség , a magatehetetlenség szimbólumaként .
Boldoggá tesznek az épülő falvak .
Falumbeliek helyett irigylem a friss házakat , az udvarok rendjét , az építő , javító , csinosító kezeket .
Sajnos irigyelnem kell lakói közérzetét is , amivel a jövendőt fogadják , miközben villanyt szerelnek , betonjárdát raknak , fúrják a kutakat .
Szülőfalum , mint annyi más dunántúli község , eltűnik a föld színéről , történelmi küldetése lejárt , vasútja nincs , fekvése rossz .
Ki az a bolond , aki vállalná hátrányait ? 1785-ben többen lakták , mint az idén .
Hiányoznak a negyven-ötven évesek , hír nélkül elestek a fronton : a mi utcánkból tíz férfi - ma az erőt jelentenék , tíz helybeli lányt a faluban marasztaltak volna , apái lehettek volna húsz-harminc gyereknek .
A vándorlás megindult , s mire a szövetkezet megalakult , nem maradt otthon egyetlen segítő kéz , a háromszázötven lakosú utcából száztízen mentek el , közülük negyvenöten Pestre .
A szövetkezetben dolgozók nagy része a hetvenéves nyugdíjkorhatárhoz közeledik , vagy túlhaladta , vagy elcsigázott a korához nem illő megterhelés miatt .
Két fiatalember dolgozik helyben , az egyik a párttitkár , a másik a téesz traktorosa , a környék iparában a többi , a további tíz-tizenkettő .
Csak a vasárnapot töltik otthon , meg az éjszakát hajnali háromig , fél négyig .
A fiatal nők az ő feleségeik .
Családjukban nincs harmadik , negyedik , ötödik gyerek , már a második a legkisebbnek számít .
Utcánkat Csönd utcának kellene nevezni , pontosan fedné tapasztalatainkat .
Nem az utcai beszélgetések utáni csöndet jelentené , nem lenne előzménye a nevetés , a veszekedés , az állati nyögdécselés , nem a megnyugtató csöndet jelentené , hanem a fedetlen falakét , lakatlan szobákét , a pókhálós , elmállott újságpapírral éktelenkedő ablakokét meg a kályhatűzbe tekintő magányét .
Hetvennégy házból huszonkilencet magukra maradt szülők vagy gyermektelen házaspárok laknak , ebből tizenhármat özvegyek és hetven év körüliek .
Tizenegy ház lakatlan és romos .
A pajtánál kezdődött el a romlás , az udvar végén , azután a pajtáról az ólakra terjedt .
Bizonytalanul zárja a kerítés a disznókat .
Összevágott deszkadarabok keverednek a szalma - és tökhéjalommal .
Az ajtó toldozott-foldozott , a tolózárat egy-két görbére vert szög tartja , s lötyög , kinyitáskor szánalmasan összecsuklik , kidűl egy szenvedélyes disznóvakaródzásra , s kezdődhet a hajszolás az öregasszony sírós kiáltása után .
Kísérteties még elgondolni is azt a hajszát , amit két öreg a fulladás határain visz véghez akkor .
Míg az utcára kiskert virul petúniával , dáliával , tavaszkával , tátikával , az udvar hátulsó lakása üresen , tető nélkül áll .
Gazdáját , az öregasszonyt pár évvel ezelőtt elvitte a tüdőbaj , tüdőbajos férje , lánya és veje után .
Ha valamivel előbb megy el , a téeszszervezés előtt , talán megvette volna az első lakó ezt a házrészt istállónak a Pesten élő diplomás örököstől , a magasra jutott fiútól .
Visszaemlékszem a háborúig : állt az udvartartás szép , sudár lányuk körül s az öregember nagy szalmakosarat font köhécselve a fejőszéken .
Abban az időben volt a lakodalom is , a csendőr őrmesterrel meg a lánnyal , s mi , ablak-aljáig érő , tátogató kölykök savanyúuborkát kaptunk torta helyett .
Nem emlékszem már se muzsikuscigányra , se vendégekre , se táncra , csak arra az uborkára , az uborka egyre édesedő ízére nyelvemen .
Hat hátsó udvari lakásból pusztultak ki az utóbbi húsz év során a mi utcánkból .
Közülük az egyik kéményen gólyák fészkeltek , de amikor örökre elszállt a füst , átköltöztek a szomszéd házra .
Az első lakások mintha jobban bírnák , felépítésük erősebb , lakóik módosabbak voltak , életképesebbek .
Ma még csak egy házon jutott az utcára az országútig törő romlás , annak is magyarázata inkább a háborúban van , mert a három testvér közül az egy férfi a fronton elesett , a ház a felszabadulás napján leégett a nagy tűzvészben , többek között .
A két lány erejéből újjáépítésre nem futotta , találtak a faluban egy üres lakást , abban halt meg közülük az idősebb .
Házuk húsz év óta éktelenkedik az utca középső részén , gyerekfélemlítő bozótjaival , prófétai pusztulással .
Konyhából nőtt akácosát zúgatja a szél .
Mindenki tudja , lassan követi a többi ház is , először egy-kettő , aztán több és még több .
Az emberek szó nélkül lépegetnek előtte .
KARAKÓSZÖRCSÖK
Bocsánatot kérek ettől a falutól , mert szégyenkeztem miatta .
Pedig vasútállomásán láttam életemben először csodát , vonatot - terepszín-ponyvásan húzott keletnek , ismereteim határain túlra , a hegyek közé ; ott ültem először vonatra , tízévesen , s ritka utazásaim nagy ünnepei között ez az állomás ajándékozta a kisebbeket is , a Kupovics bácsi kocsmáját , a kocsizásokat utazó testvéreimmel oda , aztán hazafelé , az eltávozók hiányával , amikor már az ülésdeszkák lekerültek a mélyre .
Nyáron a közelítő úton , a réten át , az erdő alatt , a tavacska partján , fölrebbentve életem első vadkacsáit ; télen az országúton , és mindig attól félve , hogy lekésünk .
Sokszor füstölt el a vonat fekete csíkja , lovakkal utolérhetetlenül .
Akkor még olyan természetes volt ez a név : Karakószörcsök .
Egyszer , gimnáziumi táborozásom utolsó napján kitört a röhögés , amikor vezetőnk a jegyeket ellenőrizte , s megkérdezte , meddig megyek , nevetett maga is .
Azt hittem , én vagyok a nevetséges , a ruhám , a tétovaságom .
Elpirultam , nézegettem magam , pedig csak a jegyem szólt Karakószörcsökig .
Azóta inkább többet fizettem néhány forinttal , Kertáig vettem a jegyet , mert féltem , hogy valaki fölröhög hátam mögött a sorban , elmosolyodik a pénztáros , én meg kotródhatok .
Letagadtam ezt a falut , mintha a parasztokat szégyelltem volna : a szüleimet , a falumbelieket .
Térdig érő rövidnadrágom volt ő a városban , klottgatyám , ormótlan bakancsom .
Aztán a hűtlenségem .
Pedig kiválásom és visszatérésem kapuja .
Itt találkozom a régi ismerősökkel először , itt áll mindig az autóbusz , amely tíz perc alatt hazavisz , itt kezdődik az édes sár , az a munka , amelyet harminc év folyamatában tudok , itt akár gyerek is lehetek , vagy bálozó suhanc , csóklopó diák - hajdani barátaimmal innen hazafelé .
Bocsánatot kérek , mert komolyan vettem a kabaréröhejt , amely , úgy látszik , múlhatatlan , még ma is hallható .
A karakószörcsökiek nemrég tiltakoztak , hogy ők nem olyan buták , hogy dinnyemagnak higgyék a bolhát , mint ahogy a kabaréban beszéltek róluk .
Akit vidékre helyeznek , azt Mucsára , Börgözdre , Karakószörcsökre helyezik a viccekben , oda , hol még a kitaláló sohasem járt .
Miféle úrhatnám lesajnálás következménye ez ?
Egyidős a vonatokkal , amikor a pestiek először meghallották a pályaudvaron a falu nevét ?
Vagy akkor nevettek rajta először a nagyságosok , amikor egy karakószörcsöki lány cselédnek jelentkezett náluk ?
S lett a névből Karakószörcsög , Harapóhörcsög .
Vicc lett ez az ősi magyar falunév , amely a környező falunevekhez természetesen illeszkedik .
Azon a tájon nem gúnyolja senki , és nem is tudják , mit lehet nevetni rajta .
Kis falu Veszprém megye nyugati felén , a budapest-szombathelyi vasút és a grazi műút mellett .
A Pápáról , Celldömölkről , Sümegről érkező buszok végállomása , ezek a buszok tíz-tizenöt falu lakóit szállítják a vonathoz .
A nagy forgalomnak megfelelő állomásépületet emeltek mostanában .
A lakosság nagy része bejáró munkás , húsz perc alatt Ajkára érnek , tehát nem is jellemző rájuk a sokat utazó munkások rideg élete .
Kultúrája nyugat-dunántúli szinten áll .
Vagy talán azért nevetséges , mert nehezen lehet kiejteni , mint a Tihanyi Alapítólevél magyar szavait ?
Most pedig kérek egy másodosztályút Karakószörcsökig .
Négy órát utazom .
Megérkezem , megindulok gyalog , jobbra , hazafelé .
Nem kell semmi jármű .
A kis toronytól egyre távolodva elballagok a tó mellett , ahol kicsinyeiket úsztatják a vadrucák a halak fölött , alig látható véglények cikáznak a parti , sekély vízben , boglárka nyílik , az erdő varjúfészekvárosai zsibonganak .
Megállapítom , hogy kivágták a rét elején azt a nyárfát , amely a fele utat jelezte , de a kis galagonyabokor még mindig él .
Az autóbusz már régen hazavitt volna , de szükséges az egykori út , még akkor is , ha azt hiszik - ma is hiába várnak .
Megérkezem majd , ha az elvesztettet , elárultat visszahódítottam .
SZÜLőFALUM VÁLTOZÁSAI
Egy dunántúli kisközség lakóinak közérzetéről gondolkodom , szülőfalumról : bátyáim , nővéreim , egyszeri iskolatársaim , szomszédaim , szüleim életéről .
Szorongok , netán elfogulttá tesz a szeretet , de örülök is , mert jó a szeretet közegében elidőzni .
Amikor ennek az írásnak adatanyaga miatt utaztam hozzájuk , különös örömmel fogadtak , mintha ajándékot vittem volna , s úgy búcsúztattak , mint aki jót ígért nekik , valamilyen segítséget .
Szerepemet furcsának éreztem : az együttes munkák és látogatások után céltudatos nyomozója voltam egy héten át dolgaiknak , eredményeiknek és lehetőségeiknek .
Meglepetés nem ért , tíz év óta érett fejjel ismerem őket , azelőtt meg a gyerekkor párától fényes ablaküvegén mindig rájuk figyeltem csodálkozva és nagyrabecsüléssel .
Bár volt ennek a falunak egy rétege , akikhez közel nem férkőzhettem , a falu vezetőinek , a tanítóknak , jegyzőknek életét annyira ismertem azelőtt , amennyire az iskola folyosójáról beláthattam a félig nyitva hagyott tanítólakásba , amennyire a községháza udvara megnyitotta titkait a marhalevélért rohanó mezítlábas gyereknek .
Belém rögződött ez az emlék , ez a kisebbségi érzés , hogy még a közelmúltban is tartózkodtam a falu más , mai vezetőitől , talán azért csak , mert gondolkodásukat , indulatukat sohasem ismerhettem igazán .
Most elsősorban őket kerestem , a falu életével kapcsolatos adatok őrzőit és szolgáltatóit .
Kíváncsi voltam , a számok egybeesnek -e az általam jól ismert közhangulattal .
Tanács , téesz , posta , iskola , kultúrház , boltok vezetői szolgáltattak adatokat , mondtak véleményt , ami végső soron egyezett tapasztalataimmal , amit én is megéltem és hallottam azoktól , akik szemem előtt öregedtek , fogyatkoztak , s most is előttem folytatják anyagi és szellemi létük megtartásáért harcukat .
A falu három templomában reggeltől estig szólnak a misére jelző harangok .
A két pap nagyon elfoglalt a teljesen katolikus faluban .
A hétköznapi reggeli misékre néhány öregasszony jár , belőlük áll a májusi és az októberi litániák közönsége is .
De a vasárnapi és ünnepi misék látogatottsága nagy , csak annyira fogytak meg a misérejárók , amennyire a falu lakossága leapadt .
A nagymise előtt hármat harangoznak .
Az első nagyharang jelére a gyerekek elkezdik a tisztálkodást , készülődést , aztán az öregek , s legvégül a középkorúak és a legények .
A férfiaknak és az ebédkészítő asszonyoknak elkésni kötelesség , ezzel is az otthoni nagy elfoglaltságot bizonyítják , mert a reggeli munka miatt éppen az utolsó pillanatban érhetnek oda .
A prédikációt az elkésők a kórus alatt hallgatják végig , nem zavarják a papot , de amikor a prédikáció befejeződik , nagy csoszogással oszlanak szét a megszokott helyek felé .
Zuhog-dobog a kórus lépcsője , ide mennek a középkorú férfiak s azok a fiatal fiúk , akik már az iskolás korból kinőttek .
Ennek a csoportnak nem jelent semmit a mise , a kórus párkányánál állók falat vonnak az alvók és a beszélgetők elé , ahova a pap már föllátni sem tud .
Amióta visszaemlékszem , tehát húsz év óta , a templomi ülésrend nem változott ; az első , ún. " urak padjában " ülnek a volt bárók családtagjai , a másik két padban a gazdagabbak , a jobb oldalon , a férfiak padja előtt .
Bal oldalon a nők , korosztályok szerint , az első padok fiatal lányaitól az utolsó padokban az öregasszonyokig .
A férfiak közé azok a nők ültek be , akik nem voltak igazán falusiak ; vagy bevándorlók vagy iskolázott vagy máshol élő , vendégként idekerülő nők .
A pap a látvány szerint vallásosnak mondja az iszkáziakat , de megállapítja keserűen , hogy a prédikáció elmegy a fülük mellett , és nem élnek igazán Istennel , a misére járás szokás , s annak kényszerítő ereje miatt nem csökkent a misehallgatók száma .
A vasárnapi misét a férfiak társalgási , bóbiskolási lehetőségnek tartják , vagy egy órás magába merülésnek a templom körüli beszélgetés előtt .
A nők divatbemutatónak , mert mindenkinek egy hosszú óra áll rendelkezésére , hogy a másik ruháját , minden részletét , anyagot , színt , szabást , divatformát lemérhessenek .
A vallásért nem hoznak áldozatot , az Isten nem szükségletük , bizonyítja a templom romló teteje , a sekrestye padlására csorgó eső ; a parókia udvara elhanyagolt , gazos , a konyhája üres .
Nem tudnak házvezetőnőt tartani a papok , ebédre házhoz járnak , reggelijüket , vacsorájukat maguk készítik , fehérneműiket postán küldik közeli hozzátartozójukhoz mosásra .
A vallás jelenvalósága áttételes , szigorú valláserkölcsi alapon álló törvények uralkodnak a Tízparancsolat szerint .
Csak a káromkodásban nem éreznek már kivetnivalót , ha azt megfelelő helyzetben teszik , amikor a dühösség vagy az elkeseredés kifejezésére más lehetőséget nem találnak .
Ilyenkor bizony a nők is kinyitják a szájukat , s a hallgatóság nem veszi észre az Isten nevének hiábavaló emlegetését , inkább a lelkiállapot okára figyelnek .
A Tízparancsolat további részeit kisebb eltéréssel betartják .
Az Úr napját megszentelik .
Tisztelik szüleiket , nem emlékszem még olyan pletykára sem , amelyben a gyermeki hálátlanság forgott volna közszájon .
A falu huszadik századi történetében egyetlen gyilkosság történt , azt is egy betelepült család fia követte el , aki bűnöző alkatú ember volt , 1955-ben sógorát ölte meg pénzért , az első sonkalopástól kisebb-nagyobb lopásokon át jutott el eddig a gyilkosságig , 56 után disszidált , s világhírű bűnöző lett az osztrák-svájci határon elkövetett rendőrgyilkosságai következtében .
Emlékezetem szerint a falu nem volt verekedős hírű sem , néha a búcsúkban adódott összezördülés , borgőzös pofon , s az is inkább a falu egyesített községei között , vért nem ontottak , bicskával nem hadonásztak , szódásüvegeket nem vágtak egymáshoz !
Nem szokás a házasság előtti nemi élet , a férjek és feleségek kicsapongása .
A falu történetében még senki sem vált el , három-négy válásról tudok azok közül , akik már máshol élnek .
A pénteki és az ünnepek előtti böjtöt betartják .
Néhány családról hírlett , hogy ragadós-kezű , de ők sem merülhettek bele , ha nagyobb hajlandóságuk lett volna hozzá , a falu ítélete könyörtelenül hosszan tartó kiközösítés lehetett volna .
Ami a magántulajdonra olyan szigorú-érvényes volt , az a közösre nem áll .
A kisebb lopások mindennapiak , amit nem is lopásnak neveznek , hanem ilyenféle enyhítő szavakkal , mint kanyarítás .
Önmaga és a közösség gondolkozása felmenti azt , aki a zöld lucernából egy ölre valót hazavisz , aki kiengedi tyúkjait a búzatáblába , vagy a téesz kazlaiból talicskával hord szalmát az állatok alá .
Megmagyarázzák a szükséggel .
Mise után a templom környékén gomolygó tömegből csak az asszonyok válnak ki , hogy az ebéd elkészüljön , mire a család hazaér .
Nehézkes mozgással mennek bokán felül érő , feketés , sötétbarna , bő szoknyájukban .
Ha valaki szemlét kíván tartani a falu népének ruházata , testi megjelenése , beszédtémái között , hiánytalanul csak itt teheti , mert ennyire együtt az egész lakosság soha , sehol nincsen .
Sietve szemlélje meg a kötelességtudó asszonyokat , ezt a munkában és szülésben , gondban megfáradt csoportot .
Testük elvesztette arányait , legtöbbjük elhízott és fájóslábú , vagy ellenkezőleg , apróvá soványodott .
Beszélgetésük mindig a betegség , ekkor sajnálkozó természetük igazán kibontakozik , néha a pletyka , de mostanában mintha mérsékeltebben , nincs ifjúság , kevés az udvarlás , ha van , az is olyan szabályszerű és csöndes .
A szövetkezet kusza ügyeiben nem érzik otthon magukat , férjük elbeszélését csak közvetítik , de nem dramatizálják , mint ahogy az igazi asszonyi beszédnek tennie kellene .
A középkorú férfiak a templom első bejárata előtt állnak meg , mögöttük az öregek , a falak tövében .
Az öregek csizmásak és feketeruhásak , fehéringesek , már negyven-ötven év óta , mint ahogy a gazdának illendő , de köztük állnak pantallósak is , fiaik levetett és átalakított ruházatában .
Beszélgetésük az emlékezés .
A múlt dolgai iránt csak ők érdeklődnek , akik már a téesz és a napi politika rájuk érvénytelen szövevényéből kiöregedtek .
De a század eddigi történelmét mégis ők csinálták : Piave és Lublin bakái , a Tanácsköztársaság népe , a gazdasági válságok károsultjai , elrekvirált-gazdaságúak , fiakat-áldozók , földosztók és beszolgáltatók szép csendesen , indulatmentesen mondják újra meg újra történetüket .
A múlt csak egyedül őket érdekli , mert a fiatalabbakat annyira kitölti a jelen , mintha a téeszszervezés előtt más politikai rendszerek nem is lettek volna .
Veszprém megye nyugati végén , a devecseri járásban épült Iszkáz , Pápától 24 , Ajkától 30 , Celldömölktől 20 kilométerre , azon a dombvonulaton , ahol a Bakony-alja s a Marcal folyó medencéje elhatárolódik .
Közelében keletre magasodik a Somló-hegy , várának legendái , szőlőinek bora miatt a tájjal kapcsolatos érzelmek forrása .
A falu nevét szláv személynévből magyarázzák , s már a 15. században előfordul írásos emlékeinkben .
Az emberek hite szerint István király óta áll a település .
Számon tartanak egy régi temetőt a templom és az iskola mellett , ahonnan talán apácák aranyhajtűit , vitézek kardját és sarkantyúját fordította ki a csákány a beláthatatlan időből .
Annak a dombnak meredek oldalán , melyen a falu áll , megfejthetetlen eredetű kövek kerültek elő , építőelemei valamilyen régi falunak vagy présházaknak , " pogány pincéknek " , ahogy ezt a föld alatti világot emlegetik .
Az emlékezet nem terjed túl a múlt század közepén , csak a helytörténeti könyvekből jut el a szóbeszéd közvetítésével hozzájuk néhány híradás a török korból , menekülésekről , a falu kiürítéséről , Csoron nevezetű oligarchák fosztogatásairól .
A családok őrzik déd - és ükapjuk 48-as cselekedeteit , a kiegyezés utáni választások-verekedések történetét , a faluban növekedett Savanyó Jóska emlékét , kísértetjárásokat és különcöket .
A múltból egyetlen tény nem érzelem nélkül való , mert meghatározza a falu életét : az uraság a múlt század végén megtiltotta a vasútépítést földjein át , s emiatt hat kilométerre kerültek a vasúttól .
A világháborúk eltűnt legényeire és fiatal családapáira nem gondolnak már , a várakozás eloszlott , vissza nem térnek sohasem , csak a hősök fái suhognak értük a temető mögött , a fakoronáig érő bürökből és csalánból fölmagasodva .
Három templom , három iskolaépület , három temető , háromféle embertípus , ez az egy község , melyet 1948-ban egyesítettek , majdnem 30 éves ellenállás után : Alsó - , Felső - és Középiszkáz .
Három kis falu , egymásba érő házsorokkal , közös jegyzőséggel , postával , szinte szükségessé tette az egyesítést , a külső tényezők nagyon kézenfekvőek voltak , csak éppen az emberek lelke nem érett meg még erre a nagyobb közösségre .
A vagyon százados ellentéteket termelt ki ; Felső - és Alsóiszkáz két gazdagabb középparaszti rétege között a cseléd - és a nagygazda-lakosságú Középiszkáz helyezkedett el : a bárók fölosztott földjén a földhözjuttatottak , a kapott földdel is szegényebbek , mint a középparasztok , de mégis az új rendszert jelképezők , s az új rendszerben erkölcsileg lefokozott gazdák között állandó indulati feszültség volt , s ez a mulatságok alkalmával fejeződik ki leggyakrabban .
A három falu egyesülésével se bolt , se kocsma nem maradt a két szélső faluban , tanácshoz , moziba , mindenféle társadalmi megmozdulásra Középiszkázra kellett menni , annak ellenére , hogy egyik falunak sem volt kedve keveredni a másikkal .
A szövetkezet megalakítása után még nehezebbé vált a helyzet : Alsó - és Felsőiszkáz parasztjai úgy érezték , hogy nincs elégséges beleszólásuk a téesz ügyeibe , mert a kis földterülettel belépők többen voltak , fiatalabb koruk miatt nagyobb jövedelemre tehettek szert , úgy érezték , hogy a földek jövedelme is hozzájuk vándorol .
Középiszkázon volt a téesz irodája , gazdasági épületei , jelképezve , hogy minden Középiszkázé , ahol ők csak megtűrtek , idegenek .
Még a fiatalok is külön-külön , falunként bandákban szórakoznak vagy beszélgetnek az összejöveteleken , az elkeveredés , ami az általános iskolában megtörténhetett , megszűnt az iskola elvégzése után , a fiatalok azonnal fölveszik a felnőttek elkülönült társasági formáit .
Súlyos akadálya ez a közös művelődési formák kialakulásának : a felsőiszkázi asszonyok nem engedik el a lányaikat a Középiszkázon épült művelődési otthonba színdarabot tanulni .
A faluk közötti udvarlási lehetőségek minimálisak , mert bandákban érintkeznek egymással .
Az utóbbi években két házasság fordult elő Felsőiszkáz és Középiszkáz között .
A társaság együtt jelenik meg , és együttesen távozik el , s ebbe a szoros kollektívába csak egy táncra lehet beférkőzni .
Míg az öregek a múlt eseményeit mondogatják , cifrázzák , s egy-egy történetet a sokszori elmondástól drámai tömörségűvé emelnek , addig az előttük álló fiatalabbak szenvedélyesen , néha már a veszekedés hangmagasságát és szaggatottságát elérve vitatkoznak a téesz ügyeiről és politikáról .
A község határa 1290 hold szántó , 147 hold rét , 96 hold legelő , közepes termőföld , inkább kötött agyagtalaj , kisebb homokos , kavicsos területtel .
A falu történetének utóbbi szakaszában nem volt kirívó szegénység és gazdagság sem , a szegényebbek és a módosabbak közötti különbség sem volt akkora , mint ahogy az kifejeződött a viselkedésben . 1959 óta , amikor a szövetkezetet megalakították , még ezek a meglevő anyagi különbségek is eltűntek , vagy átalakultak , s most már összetettebbek lettek aszerint , hogy egy-egy családnak hány keresőképes tagja van , s azok a szövetkezetből vagy az iparból tesznek szert jövedelemre .
Ahol a fiatalok az iparban helyezkedtek el , 86 eljáró munkást tartanak számon , és az idősebb szülők a téeszben dolgoznak , kialakult a jövedelemszerzés megoszlása : a család egyik része a pénzt , a másik része a terményt hozta a házhoz .
ők általában szerencsésen gyarapodhattak .
Azok az életszínvonalat jelző tárgyak , amelyek után mindig érdeklődünk , ha a jobb életet akarjuk tetten érni és bizonyítani , náluk találhatók : a két személyautó , a 42 motorkerékpár , a 46 mosógép , a 70 új konyhabútor , az 50 új szobabútor , a 105 betétkönyv és 867_000 Ft tulajdonosa , a 18 televízióelőfizető elsősorban közülük kerül ki .
Az a család , amelyik teljes jövedelmét a szövetkezetre és a háztájira alapozza , nem él jobban , mint azok az 1-2 holdas kisparasztok , akik rendszeresen napszámba jártak .
A szövetkezeti jövedelem 1959 , a megalakulás óta átlagosan a havi 500 Ft alatt van , a munkaerőhiány , a szakszerűtlen gazdálkodás , rossz közérzet , rossz munkakedv következtében .
Az 1965-ös évet például 1 millió 67_000 Ft deficittel zárták .
Ha az 1965-ös évi munkamennyiség értéket vesszük figyelembe s azt , hogy a növénytermesztésben egy nap 1 , 3-1 , 4 munkaegységet és az állattartásban 1 , 7-1 , 8-at , a segédüzemekben 2-t , egyszerű szorzással kiszámítható , hogy 19 , 59 Ft munkaegység-érték mellett a kapás kereken 27 Ft-os , az állattenyésztő 34 Ft-os , a traktoros , darálós , raktáros , kovács 40 Ft-os napi összkeresethez jut , ami a régi napszámosbérekhez képest annál inkább alacsonyabb , mert a napszámos ebédet is kapott , és a földje legtöbbször nagyobb volt , mint a mostani háztáji .
Az emberek egyszerű összehasonlítással rádöbbennek , hogy nem élnek jobban , mint ha napszámosok lennének - ez még azokat sem nyugtatja meg , akiknek az életszínvonala nem változott , nem süllyedt a régihez képest .
Van emellett a falunak egy harmadik rétege , a téesztagoknak 34%-a , 73 olyan ember , aki már megkapja a 260 , - Ft-os nyugdíjat , vagy kora miatt arra még nem jogosult , de munkája nem éri el a 80-100 munkaegységes évi minimumot , tehát megélhetése szempontjából is a falu családjainak egyharmadát jelenti .
Megélhetésük rejtélyes , s mert harmattal élni nem lehet , muszáj eltűnődni , megkeresni a magyarázatot , hogy miből van vasárnapi ebédjük , honnan szerzik az ünneplőt , amiben vasárnaponként megjelennek a templomban , amiben kiülnek az utcai padokra az ünnepek délutánjain .
Hadd hozzam föl példának szüleimet , két öreget , akiknek mind a négy gyereke városban él .
Jövedelmük fő forrása 1959 óta megmaradt értékeik kiárusítása volt , a szövetkezetbe adott lovukért kaptak pár ezer forintot : aztán a még szövetkezetesítés előtt hizlalni kezdett ökörtinót adták el , aztán a tehenet , mert egyévi tartása elérte azt a jövedelmet , amit a téesz juttatott nekik ; majd a kert alatti nyárfákra kerestek vevőket , később a lebontott pajta léceire és gerendázatára s a lebontott istálló , kocsiszín tetőzetére , cserepeire .
Ezek a pénzforrások , kiegészítve a földjáradékkal , a téesznyugdíjjal , a háztáji földön termett kukorica , krumpli , zöldségek értékével , lehetségessé tették , hogy a maguk erejéből éljenek , s egyelőre még nyugalmasabban , mert kevesebb munkával , mint gazdálkodó korukban .
Ruházkodásuk nagyrészt lányaikról és fiaikról levetett holmik , kis átalakítással megfelelnek a munkához , a kevésbé vásottak ünnepre is .
Kisebb-nagyobb mértékben az öreg családoknál mindenütt az efféle " önfelélés " folyik , s ahol már a tartalékok is kimerültek , segítenek a távol élő gyerekek pénzzel , ruhával , mert nincs olyan magára hagyott öreg házaspár vagy özvegyember , akinek valakije ne lenne Pesten , Ajkán vagy Veszprémben .
Az a különös helyzet állt elő , hogy a falu lakosságának egyharmada szorul rá teljesen a földre ; a szövetkezet terméseredménye , osztaléka a falu lakosságának egyharmadát érinti igazán , mégis a közösség egészét foglalkoztatja , s közérzetét elsősorban a szövetkezet sorsa befolyásolja , mert érzelmében még mindig paraszt az is , aki útépítésen vagy bányában dolgozik , s ha jobbra fordulnának az otthoni lehetőségek , hazajönnének .
Néha meghökkentő dolgok történnek szemük előtt , amelyek ha létüket nem is érintik már , mégsem hagyják őket érintetlenül : fölépíttetnek egy 3000 férőhelyes baromfiólat 34_800 forintért , egyévi használás után kijelentik , hogy a nagyüzemi baromfinevelés nem gazdaságos itt ; 10 kilométeres árokrendszert ásatnak a lapos területeken 1_564_000 forintért , de elfelejtik az árok két oldaláról a földhányást szétteríteni vagy átvágni , hogy a belvíz az árokba folyhasson , az 1964-es és az 1965-ös év termése emiatt a belvízkárok miatt bukott meg , s fizettek 15 , 38 Ft és 19 , 59 Ft munkaegység-részesedést .
A szövetkezet harmad-negyedleges megélhetési lehetőséggé vált , az ipari munka havibére , a háztájira összpontosított , szinte a négyzetcentimétereket is kihasználó termelés , a téesznyugdíj , a fölöslegessé vált értékek fölszámolása után .
A falu 740 lakosából csupán 130-140 embernek ad munkát , s azokból is csupán a felének kizárólagos jövedelmet , mert a többi tag családjából az iparban dolgozik valaki .
Ezért nem keverednek ki a bajokból , nem adnak bele nagyobb energiát , távol áll tőlük az a dinamizmus , mellyel megpróbálnának kilábalni a jelenlegi állapotokból .
Az 50-es évek végén a hangulatteremtő szavak szerint könnyebb élet , több szabad idő , a föld nyűgétől felszabadulás vár majd a falu népére .
Ez a propaganda nem maradt hatástalan , hiszen a téeszszervezés egy-két drasztikusabb esettől eltekintve könnyen , néhány nap alatt befejeződött , tehát ha még nem is akarták beismerni , jobbat vártak az új helyzettől .
Ha látszólagos megkönnyebbülést adott , hát azt , hogy a régi gazdálkodási gondokat levette a parasztok többségének a válláról , nem kellett gondolkodni , töprengeni , csak végrehajtani , bár az igazi földműveseknek ez inkább jelentett megfosztottságot , hiányérzetet , mint megkönnyebbülést .
Annak ellenére , hogy a felsőbb szervek sokat foglalkoztak a szövetkezet ügyével , anyagilag sem hagyták magára , s lelki és politikai bizonytalanságuk könnyítésére az első évben még egy patronálót is küldtek ki , akinek olyan feladata lett volna , mint a katonaságnál a politikai tisztnek , sajnos többet törődött az itallal és a nőkkel , mint megbízatásával , végül egy házasságon kívüli gyereket hagyott maga után .
Az emberek magukra maradtak , s az első két év , mint egy rendkívüli állapot , meglepő viselkedést és lelki torzulást és megtisztulást hozott magával .
Az egész életében becsületes gazda , aki magasabb funkciót töltött be éppen a nép bizalma miatt , hirtelen vaddá , türelmetlenné változott , és inni kezdett .
Másban meg valami hatalmi gőg lett úrrá , kocsisi minősége magasából ostort pattogtatva rendelkezett , sürgetett s vágtatott végig a mezőn .
A harmadik , több gyerekes apa , kétségbeesett szorgalommal dolgozott , szinte a kifulladásig hajtotta magát , a napi norma teljesítésének lázában égve , s így lett akaratlanul olyan dolgozóvá , aki a téesz ügyét csüggedésben és a félvállról vett dolgoztatásban példaadóan képviselte .
Többen az idősebbek közül egészségben leromlottak , s nemcsak az ingyenes orvosi ellátás volt az oka , hogy a rendelőintézetet annyian látogatták : magas vérnyomás , asztma , idegi zavarok s általában az egészség a szövetkezet ügye mellett mindennapi beszédtémává vált .
Volt olyan , aki brigádvezetői megbízása jogán bokorba rejtőzködve leste , mikor tömnek meg egy szalmazsákot a téesz kazlaiból , s mikor csíphet el egy partot kaszáló öregembert .
A barátsági és jószomszédsági kapcsolatok hirtelen szétszakadhattak , ha a gyanakvás okot szolgáltatott rá , hogy valaki előnyösebb helyzetbe került .
Még a 260 Ft-os havi juttatást is irigyelték az idősebbektől ; a földjáradék ellen pöröltek azok , akik kevesebb földet vittek be .
Kíváncsian figyelték a vezetők rokonait , nincsen -e valami rokoni összejátszás .
Ebből a lelki magárahagyottságból , rossz közérzetből , anyagi szegénységből nyílottak azután azok a kijáratok : elvándorlás , a föld lenézése , sok esetben utálata , túlzott szeszfogyasztás , öreges közhangulat , változás iránti nosztalgiák , amelyek a mai állapotot jellemzik .
Talán az anyagias világfelfogásuk mentette meg őket a vallástól , s ebből az állapotból segíthette volna őket kivezetni a helyes irányban a jól szervezett kulturális szolgáltatás , ha észreveszi legfontosabb feladatát , a közösséggé kovácsolást , a rendszeres szellemi foglalkoztatottságot , s ha hozzá tudott volna férkőzni ahhoz a kevés szabad időhöz , amivel a téesztagok és a bejáró munkások rendelkeznek , ha hozzá tudott volna férkőzni a vasárnapokhoz .
Az 1949-es népszámlálás óta a falu lakossága mintegy 300 fővel fogyott .
Minthogy a születés és a halálozás egyensúlyban volt , ez a 300 ember más helységekben telepedett le , elsősorban Pesten .
A búcsúk alkalmával döbben meg az ember , micsoda egészségtelen menekülés volt innen , sokszor a rosszabba , a bizonytalanba , az ipar , az altiszti élet amerikája felé .
A jelenlegi VIII. osztályos gyerekek pályaválasztási szándékai ugyanezt a folyamatot tanúsítják , egyetlenegy sincs , aki mezőgazdasággal kapcsolatos pályát választana a 16 közül .
( Hárman jelentkeztek gimnáziumba , 1 postatechnikumba , 1 gépipari technikumba , 1 gyors - és gépíró iskolába , 2 pedig varróiskolába . )
A megkérdezett VII-VIII.-os gyerekek nagy része ipari és kereskedelmi pályán szeretne elhelyezkedni , olyan pályákon , amelyek könnyebb munkával biztosítják a megélhetést ; cukrászok , boltosok , fodrászok szeretnének lenni , vagy jó pénzt kereső autószerelők .
Az értelmiségi pályának kevés sikere van körükben , a pedagógusi munka kivételével , bár szerintem legtöbbjüknél a tanáraik iránti tisztelettel magyarázható a pedagógusi pálya népszerűsége .
Ezek a gyerekek korukhoz képest bosszantóan realisták , nemcsak azért , mert már gyerekfejjel tudják , hogy most mezőgazdasággal foglalkozni nem érdemes , de azért is , mert nincsenek reményeik olyan értelmiségi pályák iránt , mint nekünk voltak .
Az én nemzedékemből öten végeztünk egyetemet , 2 építészmérnök , 1 gépész , 1 vegyész , 1 tanár lett , osztályomból csak két lány nem tanult tovább , 12-őnk közül 10-en érettségiztünk .
A mai gyerekek többsége városban szeretne lakni : " nem szeretem a falusi embereket " , " én a faluban nem szeretnék lakni , mert amilyen pályát választottam , az városban van " , " nem szeretnék itt dolgozni , mert nincs lehetőség " , " én városban szeretnék lakni , de nem bent a központban , hanem a város szélén , mert ott van kert és gyümölcsös " - így fogalmazták meg legtöbben , s az olyan kevés faluhoz ragaszkodó megnyilvánulás , mint " itt szeretnék élni , mert itt laknak a szüleim " , vagy " falun szeretnék élni , mert lassan a falu eléri a várost " , legtöbbször ellentmondásban van a gyerek pályaválasztási szándékával , inkább sokat hallott formula vagy az élet tényeitől még nem befolyásolt szeretet kifejezése .
A faluban levő fiatalság néhány kivételtől eltekintve iparban dolgozik .
Mindegyik olyan , aki ha egyéni gazdálkodás lenne , szüleinek segítene a földön , hogy később megnősüljön és örököljön , a nemzedékről nemzedékre szálló földet és szerszámokat vegye át a múlt törvényei szerint .
Ez a réteg az 1952 előtti nyolc általánost sem végzett korosztályhoz tartozik többségben .
Az első csoport , amelyik elvégezte az általános iskola nyolc osztályát , 1952-ben került ki .
Úgy látszik , az általános iskola elvégzése predesztinált a továbblépésre , a továbbtanulásra , az elszakadásra , a befejezetlen alapiskolázottság pedig megkötött , helyben marasztott addig , amíg szükség volt otthon a munkaerőre ; s amikor érdektelenné vált az otthoni élet , csak akkor hagyta el a falut az ifjúságnak ez a része a jó munkabíró középkorúakkal együtt , hogy segédmunkás lehessen építkezésen , vasútnál , bányában , autóbuszüzemben .
Bejárók lettek , és nem hagyták el a megye területét vagy a pesti életbe belekóstolva visszajöttek közelebbi munkahelyekre .
Többen meghonosodtak egy-egy munkahelyen azzal , hogy kitanulták az illető ágazat valamelyik szakmáját , forgalmisták lettek , sofőrök , villanyszerelők .
Mások minden biztató jelre hazajönnének , mint ahogy távolabbi vállalatoktól és üzemektől már huszonhárman helyezkedtek el közelebb , a szomszéd falu mezőgazdasági gépjavítójában , s éppen ez év tavaszán betonlap-üzemet létesítettek ugyanott ; a hírek szerint néhányan inkább ott szeretnének dolgozni , mint eljárni 30-40 km-re .
Egyedül a politika az , amelyben vágyaik teljesülését látják , hiszen most is , a téesz vonatkozásában , mintha a rajtuk kívül álló erők következtében jutottak volna ebbe a rossz állapotba , s valahogy úgy is tapasztalták , hogy mindig a külső hatalmak miatt rossz vagy jó a helyzetük , mert ők mindent megtesznek , legtöbbet dolgoznak a világon , s ezáltal föl is menthetik magukat sorsuk nehéz napjaiban .
A falu mindig nyitott volt a politika felé , úgy is mondhatnánk , hogy a politika adta neki a legtöbb ismeretet a világról .
Bár a felszabadulás előtt csak 20 újság járt , és 15 rádiótulajdonos volt a faluban , már akkor is megvolt a módja a hírek továbbításának , annak a 15-20 politikus hajlamú embernek a segítségével , akik elsőként szereztek tudomást azokról .
Politikusságukra jellemző , hogy a felszabadulás utáni pezsgésben 280 tagja volt a koalíciós pártoknak : 129 kisgazda , 82 szociáldemokrata , 62 parasztpárti és 7 kommunista tagot tartottak számon .
Ma az MSZMP-nek 19 tagja van .
Könnyű lenne kimondani , hogy a falu politikai szemlélete a húsz évben gyökeresen nem változott meg , mert volt a beszolgáltatási rendszer , hátráltató tendenciáival , most pedig a szövetkezet rossz eredményei miatt zárkózhatnak el a politikai agitáció befolyása elől .
Ugyanígy könnyű lenne elmondani , hogy a szocializmus maradéktalan támogatói , mert hiszen semmi jelet nem mutatnak az ellenkezőről .
E két véglet között bonyolult lélektani vizsgálatok , közvéleménykutatás deríthetne fényt a valóságra .
Az bizonyos , hogy semmiféle politikai hatást nem fogadnak el anélkül , hogy saját életük tükrében jól meg ne vizsgálnák , s anélkül sem , hogy egyik politikai rendszer cselekedeteit a másik kritikájában le ne mérnék . 103 napilapot járatnak , 174 rádióelőfizető van , a televíziós családokhoz a szomszédok is átjárnak , s még többen ülnek az iskola , a kultúrház , a kocsma készülékei előtt .
Éppen úgy hallgatják a nyugati magyar nyelvű adásokat , mint a magyar rádió híreit ; az esti sétáló a rövidhullámhossz sípolását , sivítozását hallja innen-onnan , de nem az amerikavárás bús nosztalgiája miatt , inkább kíváncsiságból .
Politizálásuk gyakorlatias , jobbat várnak a politikától , politikai hovatartozásukat is az dönti el , melyik társadalmi rendszertől várnak jobbat , s minden jel arra mutat , hogy a szocializmustól : bizonyítja ezt elsősorban a szövetkezet ügyeivel kapcsolatos szenvedélyük .
A legények elkülönült , tréfálkozó , egymást ugrató , gyér csoport .
Ruházkodásuk távol áll az idősebbek nyugalmas fekete-fehér vagy szürkés viseletétől , a ruházkodás mutatja azt a szellemi bizonytalanságot , ami a vágyak , az érvényesülési lehetőségek , a városra vetett tekintetek és a falusi nevelődés , a falusi világlátás keveredéséből előadódik .
Ruhájuk divatos , de úgy , ahogy a falusi és a kisvárosi harmadrendű szabó közvetítésével hozzájuk eljut , s amennyire túlságosan rövid zakóval , és ahogy a színeket kiválasztják , rozsdabarna anyagot , tarkabarka nyakkendőt ; vagy ahogy a divat késve érkezik hozzájuk , vagy ahogy hosszú időn át konzerválódik egy-egy divatos forma , mert az ő ünneplőjük hosszú ideig tart , mert csak misére és bálra veszik fel , szinte az utóbbi tíz év mindegyik divatáramlata észrevehető rajtuk .
A lányok öltözködésében hasonló jellegzetességeket találhatunk , azzal a különbséggel , hogy ruházatukat gyorsabban váltogatják , ők sem az ízléses színekre adnak elsősorban , s nem is arra , hogy a ruhaforma előnyös -e valakinek , inkább a ruha anyaga kelti föl az érdeklődést , már kialakult reflexük , hogy az új ruha alját megtapogassák , a tulajdonos szoknyáját kicsit fölemelve .
Vajon magasabb életszínvonalra utal -e a mostani ruházkodás ?
Én , emlékem szerint , csak a gyerekek öltözetében találok összehasonlítási lehetőséget .
Mi tavasztól őszig nem húztunk cipőt , vízben-sárban is , ünnepnapokon is mezítláb jártunk .
Szegénységünket öntudattal viseltük , nagy fegyverünk volt a gúny a gazdagabb és kispolgár-gyerekek nyári cipőviseletére .
Az én gyermekkoromban az iparos - , tanító - , jegyzőgyerekek szoktak így ruházkodni , mint most mindegyik .
A déli harangszóra a templom dombja megüresedik , aztán a házak elől is eltűnnek a csoportok .
Következik az ebéd , baromfilevessel , rántott csirkével , csirkepörkölttel , kelt tésztával , rétessel , mint régen .
Néha friss disznó - vagy marhahúsra is szert tesznek , ha a szomszéd faluban a szövetkezet mér ki húst , vagy ha a fiatalok hoznak a városból .
Ebéd után az asszonyok elmennek a litániára , a férfiak alszanak , a gyerekek ugrabugrálnak az utcán .
Délután négy óra körül az öregek kiülnek a padokra , néhány háznál kialakul a kártyaparti ; egyedül , kettes-hármas csoportokban a fiatalabbak elindulnak a kocsma felé , a lányok elmennek egymáshoz beszélgetni , kézimunkázni az esti mozi előtt .
A vasárnap további része az öreges társalgás , a nőies csevegés és meditáció , a futballozás vagy meccsnézés , kártyázás és mozizás , a bujkálós , alig észrevehető szerelem jegyében telik el .
A kocsma egyhavi forgalma átlagosan 40-45 ezer forint , az 1965-ös évben 500 ezer forintot költöttek italra .
Az emberek könnyen fölmenthetik magukat , nincs más szórakozás , s az egyedüli közismert szórakozás ürügyén nagyon sokan eljutnak a mámoros dülöngélésig .
Mert először minden olyan szépen és csöndesen indul , ha meccsközvetítés van a televízióban , sör mellett izgulják végig , aztán a rexasztalnál az elején pontosan és a játékra figyelve töltik el az időt , de sörben és fröccsben játszanak , a zárás előtt a kocsma csupa részeges zsibongás .
A falu kulturális ellátottsága nem rossz a környékhez képest , 1959-ben művelődési otthon épült , 7 teremmel , a nagyteremben 240 ember fér el .
A falunak 1800 kötetes könyvtára van , tehát egy lakosra kereken két és fél könyv jut , 24 féle újságot és folyóiratot járatnak , a könyvtárba 12 folyóirat jár , a budapesti irodalmi folyóiratokon kívül a Jelenkor is , mint a tájegység irodalmi folyóirata .
A szövetkezeti boltokban könyveket lehet vásárolni , elsősorban klasszikus és ifjúsági irodalom található az 50-60 könyv között , de eljut a mai magyar próza néhány ismertebb műve is : Fejes Rozsdatemető - je , Berkesi Húszévesek című regénye .
1965-ben 12 ismeretterjesztő előadást tartottak jogi , nevelési , történelmi , egészségügyi témákból .
Hetenként filmet vetítenek .
A gyerekek részére 4 meseműsort rendeztek . 12 alkalommal szerveztek klubfoglalkozást rádióhallgatással és kötetlen beszélgetéssel . 154 alkalommal tartották számon a művelődési otthon televízió-látogatottságát .
Egyszer hivatásos művészek is fölléptek , köztük Korda György táncdalénekes .
A művelődési szolgáltatás és kihasználtsága átlagos , vagy valamivel az átlag fölött van .
A 190 könyvtári tag 2856 könyvet kölcsönzött ki az elmúlt évben , a lélekszámhoz viszonyítva egy lakosra kereken négy kikölcsönzött könyv jut .
A beiratkozott olvasók életkori megoszlása szerint a könyvtári tagoknak majdnem fele iskolás gyerek .
Az ötven éven felüliek között csak 20 tag van , annak ellenére , hogy a falu lakosságának egyharmadát ők teszik ki .
A két szövetkezeti boltban 6500 Ft értékű könyvet vásároltak . 2650 Ft értékű sajtóterméket járatnak egy hónapban .
Az ismeretterjesztő előadásokon 743-an vettek részt . 5339-en váltottak mozijegyet az 1965-ös évben .
A művelődési otthon televíziójának műsorait a statisztika szerint 3859-en nézték meg .
A művelődés helyzetét illetően ezek a számok nem keseríthetnek el , de ezeknek a statisztikai adatoknak akkor lenne igazán jelentősége , ha azt a műveltségi anyagot , melyre következtetni engednek , fölfedeznénk a gondolkozásban , az emberek beszédtémáinak kiszélesedésében , az ízlésben és az ítéletalkotásban .
Ami a kulturális szolgáltatás által a közgondolkozásba jut , az az ifjúságnál a könnyű műfajok és az előadók személye , az idősebbeknél pedig a politika .
Persze ha a múlttal hasonlítunk , a különbségek óriásiak , a tömegkommunikációs eszközök elterjedése és a szorgalmazott kulturális szervezés következtében .
Az 1945 előtti 150 kötetes könyvtár után ma 1800 kötetes könyvtár működik .
A televíziók révén megismerkedhetnek a komoly színházzal .
Mégis , mindennek ellenére a kultúra még nem szükséglet , a szórakozási lehetőségnek csak tört hányada , mert amíg a könyvtár kölcsönzési időben üresen kong , addig a kocsma méhkaptárszerűen zsong az emberektől .
A könyvvásárlás évi 6500 Ft-os értéke is elenyésző a boltok havi 150-160 ezer Ft-os vásárlásához képest .
A templom vasárnapi látogatója 4-500 személy ; évenként 60 vasár - és ünnepnapot számítva , 24-30 ezer ember hallgatja végig a prédikációt , amely ha látszatra politikamentes is ma már , akadályozza többek között a korszerű erkölcsi normák kialakulását .
Leszámítva az áhítatos figyelem hiányát , mégsem lehet hatástalan a művelődési ház 10-11 ezres látogatottságához viszonyítva .
A művelődés akkor élt a közgondolkodásban , mikor az emberek maguk is részt vehettek cselekvően benne .
A falunak valamikor nagy színjátszó hagyománya volt .
Nemcsak a szereplők , a közönség is aktívan vett részt ezeken a megmozdulásokon , hiszen hozzátartozók és jóismerősök játszottak .
A tisztaszobában furcsa öltözetű fényképek tanúskodnak arról , hogy a ház gazdája vagy gazdaasszonya fiatal korában színdarabban szerepelt .
Az ifjúság közösségi életének állapotára mindig az utalt , hogy rendszeresen tanultak -e színdarabot .
A színdarab nélkül múló évek az ifjúsági közösség bomlását jelezték .
Egy lelkes tanító vagy káplán , vagy akár valamennyire hozzáértő iparosember mindig akadt a színdarab betanítására .
Ma életképes kultúrcsoportot ifjúság hiányában nem lehet összehozni .
Nagy szó , ha sikerül néha alkalmi jelleggel . 1965-ben egyszer adott a helybeli ifjúság kabaréműsort .
Az utóbbi időben évenként csökkent az öntevékeny rendezvények száma .
A közelmúltban Gárdonyi : Fehér Anna , Jókai : Gazdag szegények és Bolondok grófja című színdarabokat adták elő .
Ma már az öntevékeny művészeti mozgalomnak itt nem is a kultúraközvetítő szerepe lenne elsőrendű , hanem hogy az öreges közérzetet lehetőségeihez mérten eloszlassa , összehozza a fiatalokat , s elvonja a kocsmázástól , a semmittevéstől , amely szabad idejük nagy részét teszi ki .
Az ifjúság szerelmi életének és udvarlási alkalmainak megoldására is jó lenne , ha rendszeresen működne kultúrcsoport .
A 30 tagú KISZ-szervezet KISZ-élet nélkül nem jelent megoldási lehetőséget .
Megszűntek a régi alkalmak , amelyekben a fiúk-lányok viszonya elfogadott volt a falu ítélete szempontjából .
A közösség ellenőrzése alatt állt , mégis lehetőséget teremtett a szerelemre .
A téeszben folyó közös munkában a fiatalok nem vesznek részt , a régi közös munkaalkalmak , toll - és kukoricafosztók megszűntek .
Ma a szerelem más alkalmat keres magának az évenkénti 6-8 táncolási lehetőség mellé : a bejárás és a mozi utáni hazajövetel ilyen kezdődő , új alkalom .
A mozi után a sötét utcán egy-egy összeillő fiú és lánytársaság bolondozással szórakoztatja egymást , s a lányosház kapuja előtt , ha a helyzet szerencsés , a szerelmesek együtt maradhatnak .
A fiúnak éppen olyan fontos , mint a lánynak , hogy az udvarlásról lehetőleg senki se tudjon addig , amíg el nem jegyzik egymást .
Gyorsan házasít a pletyka , de ha a kapcsolat megszűnik , a lány szégyenkezhet , a fiú meg félhet , mert csapodárnak mondják , akitől aztán a lányok óvakodnak .
Inkább bujkálnak és meghúzódnak , s ebben már olyan gyakorlatra tettek szert , hogy látszatra úgy házasodnak , mintha előtte nem is vették volna észre egymást .
Emellett azért teszik így , hogy gyanú se férhessen a szeretkezéshez , mert a közerkölcs normái szerint csak házasságban szabad nemi életet élni .
A fiúk és lányok egymástól elkülönülve , csoportokban töltik szabad idejük nagy részét , végül is a barátok és a barátnők majdnem egészen lekötik egymást házasság előtt .
Az egynemű közösség véd a megszólások ellen , bár sokszor kínosan , mert tagjait ellenőrzés alatt tartja , programot szab : futballozást , meccsnézést , kocsmázást és kézimunkázást , rádiózást , csöndes beszélgetést .
A faluban fiatalok hiányában nehéz a párválasztás .
A házasságkötések száma alacsony , évenként 5-6 .
A házasulandók átlagos életkora kitolódott 30 év fölé .
A jó partner fogalma is megváltozott , s bizonyos , az igényes lányoknak nem könnyű férjhez menni , s a téeszben dolgozó legényeknek sem akad egykönnyen feleség .
Az otthon dolgozó lányok a havibéres legényekre tekingetnek .
Akik iskolát végeztek , és otthonról járnak el a környék irodáiba , nem adják alább pénzes és iskolázott vőlegényjelöltnél .
Sok a vénlány és az agglegényjelölt , akik a szerelem örömeit sem élvezik az erkölcsi szabályok és a pletykák miatt .
Mert minden kitudódik , s ha netán egy pár kimerészkedne a vasárnap délutáni mezőbe , kíváncsi gyerekek raja leskelődne utánuk , és a velük találkozó felnőttek már estére elterjesztenék a hírt .
Merész ötlet végiggondolni , miféle következménye lehetett volna , ha a közösségből kikerült tanult emberek nem szakadnak el egészen , a falu érdekében is gyümölcsöztetik megszerzett tudásukat .
Értelmiségi pályára csak a felszabadulás előtti tíz évtől gondoltak első ízben .
A falu első diplomás embere egy igen szegény család fia volt , akit a veszprémi piaristák tanítottak , s utána jogot végzett a budapesti egyetemen a 30-as években .
Tanulmányai után a Hitelszövetkezet központjában helyezkedett el , azután már csak annyi köze maradt falujához , hogy szüleit meglátogatta , és gyerekeit nyaraltatta náluk .
Utána még egy férfi végezte el a jogot , ma ügyvéd a járási székhelyen , ő az egyedüli , akinek a falubeliekkel a peres ügyek miatt kapcsolata maradt . 1945 előtt rajtuk kívül öten végeztek tanítóképzőt és főiskolát , ketten jártak kereskedelmibe , ketten érettségiztek gimnáziumban .
Volt olyan család , ahol három gyerek tanult egyszerre Pápán ; kibéreltek egy házrészt , a nagymamát odaköltöztették , hogy főzzön és mosson rájuk , ők hárman , a más faluból való unokatestvérekkel együtt , egy kis magánkollégiumot alkottak romantikus szegénységben .
A felszabadulás után tizenhárman végezték el az egyetemet , hárman főiskolát , hárman a tanítóképzőt , gimnáziumban és technikumban érettségiztek harmincnégyen .
Tehát a falu tizennyolc egyetemet és főiskolát végzett embert adott , tanárokat , mérnököket , jogászokat , de egyetlenegynek sincs igazi hatása falujára .
Néhány érettségizett lakik otthon , akik dolgozni járnak el .
Két út között választhattak : vagy a községben maradtak , s hagyták , hogy a többséghez idomuljanak , a többség alacsony színvonalú társadalmi és kulturális érdeklődésű életét éljék , vagy elzárkózhattak arisztokratikusan .
Teszik ezt is , azt is , végeredményben falujuk emelkedése szempontjából érdektelenül .
A faluban öt másutt született nevelő , egy agronómus , két pap működik , ők a község értelmisége , kevesebb , mint a tipikus falvakban szokás , hiszen orvos , állatorvos itt nem volt sohasem .
Elszigetelten végzi munkáját mindenki , kevés számuk miatt csak az intézmények fönntartását biztosíthatják , lelkesedésük bármekkora is .
A nevelők iskolai munkájukon túl úttörőkkel foglalkoznak , a könyvtárban kölcsönöznek , és végzik az idő nagy részét emésztő adminisztrációt , a szerény kulturális szolgáltatások megszerzése mellett szerény , de megható eredményekkel .
Az agronómus tele van a rossz szövetkezetekkel járó gondokkal , bajokkal .
A papok értelmét vesztett hivatásuk magányában téblábolnak , és keresnek valami hasznos elfoglaltságot , vesződséget motorokkal , rádiókkal .
Szép arra gondolni , hogy itthon dolgozna az innen induló értelmiségiek egy része ; helyi születésű tanárok , mezőgazdászok , orvosok kollektívája életformában , gondolkodásban , erkölcsben , kulturális érdeklődésben normát szabna és irányítana .
Azok a falubeli értelmiségiek pedig , akik itt munkaalkalmat nem találnak , rendszeres tanácsokkal látnák el a falu népét és vezetőit , mert a gyerekkor óta beléjük rögződött hely - és emberismerettel rendelkeznek , a szülőföldjük iránti szeretetüket realizálhatnák .
Szép illúzió erre gondolni , amikor az ember a falutól elbúcsúzik , visszanéz néptelen utcáira , egy udvarból feltűnő arcra , távolabbról tornyokra , mielőtt visszatérne másféle gondú , másféle távlatú életébe .
Az eljáró munkások egy napja , ébrenléte kora hajnaltól este 8-9 óráig tart .
Az üzemi buszok 4-5 óra között veszik fel őket , hogy a 6 órai munkakezdésre odaérjenek az ajkai üzemekbe , délután 4 óra körül szállítják őket vissza .
A bejárás bármennyire nehéz is , nincs híjával a romantikának , néha még a napi szórakozásigényt is kielégíti a megszokott kollektíva beszélgetése , élcelődése .
Hétköznapokon otthon már csak az evés következhet , némi mesélés a napi dolgokról , aztán rövid délutáni szundítás , ház körüli tevékenykedés , kapu előtti , lusta ácsorgás , akihez közel van a kocsma , egy-két pohár sör , udvarlási formulák a lányokhoz , s lefekvés 9 óra körül .
Mintha a családban az otthoni munkamegoszlás is úgy kezdene kialakulni , hogy a pénzkereső fiatal nem érzi kötelességének részvételét a családi tennivalókban .
Munkája favágás , vízhordás , egy villa takarmány odavetése az éhes tehén elé , inkább ténfergő időtöltés , miközben átlapozza a napi újságot , bekapcsolja a rádiót .
Ez a fiatal hétköznap unatkozik , a másnapi korai fölkelés miatt nem kereshet magának hosszasabb elfoglaltságot , az udvarlás , kocsmázás , film vagy televízíónézés késő estébe nyúlna , inkább nem is csinálja .
A rendszeresen téeszbe járók alig kelnek valamivel későbben , mint azok , akik iparban dolgoznak , a 25 állattenyésztő csoszogása és köhécselése egybeolvad a munkásautóbuszokhoz sietők hajnali zajával , a 8 óráig húzódó reggeli etetés után reggelizni jönnek haza , aztán a takarmány készítésével foglalkoznak , amit csak a déli szunyókálással szakítanak meg .
Este 9 körül kerülnek haza az ágyba .
A háztáji föld gondja és az állat etetése az asszonyra hárul , a férfimunka elvégzésére , amikor kell , két etetés között tudnak időt szakítani maguknak .
Mivel az erejük teljében levő férfiak elsősorban állattenyésztők vagy traktorosok vagy kocsisok , napi munkájuk látástól vakulásig tartó , s az állattenyésztőknek még vasárnapjuk sincsen , az éhes állatok , a fogatok és gépek állandó igénybevétele szükségszerűen hajtja őket ; az erejük teljében levő férfiak szabad idejét télen-nyáron alig lehet tetten érni , nincsenek annyian , hogy váltásuk szóba jöhetne .
Köznapjaik szórakozási lehetősége a beszélgetés , ami a munkától egészen a kapuig folytatódik , amikor egymástól elválnak az esti sötétben .
A parasztság most alakul át társalgó osztállyá , mióta közösségben dolgozik .
A magángazdálkodás magányos munkáiból eredő szűkszavúsága rendszeres beszélgetésben oldódik fel , és elvesztik ünnepélyességüket a régi alkalmak a kapu előtt , a mise után , a boltban , a kocsmában : csak a faluról elszakadtak megjelenése , a régi társalgási helyeken való feltűnése hozza vissza az elveszett hangulatot .
Csak az öregek őrzik még , az otthoni magányosok , akiknek esemény a találkozás korabelijükkel , mert bármennyire sok a szabad idejük , bezárkózva élnek , legtöbbször bóbiskolva , a rádió híreit hallgatva , s korán ágyba bújva az összemosódó napok folyamatában ...
Ez az én falum , mondom , ahogyan látom , ahogyan látni engedte magát .
Csak szemlélője , de közvetlen megváltoztatója nem lehetek .
Az utolsó alkalomnak is öt-hat éve már , mikor munkaegységeimet odaraktam apámé mellé aratással , kévehányással , amikor megvolt a munkámat megillető helyem ebben a közösségben .
Nyugtalanít tehetetlenségem , ez a nyugtalanság késztetett erre az írásra is .
Nemcsak tükröt akarok mutatni , bár makacsul törekedtem arra , hogy ne legyen hasonló az elvarázsolt kastély tükréhez , s az elhagyott házak homályos és elszomorító ablakaihoz sem .
Egy lehetőségem maradt még , a jó szándékú tanács , melyet a művelődésre , az ismerősebb területre bátorkodom irányítani .
Jó lenne korosztályonként megtalálni a módját , mire van szüksége az ifjúságnak , a középkorú férfiaknak , a nőknek és az öregeknek .
Az ifjúság az élet legmozgalmasabb korszakát éli , adjunk nekik nagyobb teret az öntevékenységre , kevesen vannak , de kevés létszámmal , ma már az irodalom s a népművelési formák bősége alkalmat teremthet erre , akadhat néhány fiatal , aki a műveltség közvetítőjévé válhat a többiek számára is .
Használjuk ki a középkorú férfiak gazdálkodás és politika , a nők egészségügyi témák iránti fogékonyságát , de vigyázzunk az előadókra , a nép lelkiállapotát tiszteletben tartó előadókra lenne nagy szükség .
Az öregek hagyománytiszteletére és az iskolások tananyagon kívüli újdonság igényére honismereti népművelés épülhetne .
Ne erőszakoljuk a háromarcú falu egységesítését mindenáron , ha a papok három templomban tudnak misét szolgáltatni , miért ne lehetne a művelődés területén egészséges versengés a három községrész között , ha bizalmatlanság van még , azt nem kívül álló tényezőkkel lehet eloszlatni .
A járási pártbizottságon mondták , ebben a községben bármilyen rendezvény , előadás , vita szerveződik , mindig a szövetkezet ügyeinek panaszos kiteregetésébe torkollik .
Talán nem kellene félni ettől , alkalmat kellene találni a vitára , ha nem téeszülésen , hát a kultúrházban , akár egy mezőgazdasági előadás " ürügyén " .
Ha gazdasági problémákat nem is old meg , de javítja a közérzetet , ezáltal közvetve hatással lehet a termelésre , amikor egy előadás , vita lehetővé teszi az emberek szabad okfejtését .
Persze az előadónak rendelkeznie kell lélektani és népismerettel , kellő hajlékonysággal .
Nem feledkeznék meg a legfontosabbról , itt a kultúrának elsősorban közérzetváltoztató szerepe az elsőrendű , hogy azáltal jobban érezzék magukat ebben az átmeneti korban .
A fejlődés nemegyszer a boldogság ellen tör időlegesen , ami az öregeknél a hátralevő élet , a gyereknél a jövőre hatással levő élmény , a tetterős felnőtteknél a hit , az erkölcs és az ízlés torzulását okozó , az emberi megvalósulást hátráltató vagy kisiklató korszak is lehet .
ESőT KÍVÁNOK
A száraz föld öregek bőréhez hasonlít ; csontokra horpad , szőrzete megfakul , ősz lesz és sárgásvörös .
A száraz föld előtűnik a növények alól , így könyörög , zöldjei zsugorodásával esdekel , kiszáradt tüskéivel és torzsaival mered fölfelé : esőt ! esőt !
Fölszállna panaszra az égbe , de kőnehéz , s az ég elhagyott maga is : a nap fehér sivataga .
A földműves föltöri a csonthéjat , vaksárga csírákat talál , öngyilkosságra visszafordult csúcsokat , s újra ültet szomorúan .
A palánták kis földfészke , mint a beton , elalél benne a paprikacsecsemő .
Erőlködik a kukacért járó madár , csőre kicsorbulva visszapattan , nem bújik ki zsákmányért a vakond , hogy a gilisztát hátára illesztve ebédelni visszabújjon .
Mi meg , fehérbőrűek , áldjuk a fényt .
Száraz zöldövezetbe vágyakozunk .
Hallgatjuk az időjárás híreit , melyekben csak a mi ügyeinkre várunk feleletet : elmossa , vagy nem mossa el ...
S a földműves , maga a föld , néz az esők kapuja felé , északnyugatra , a hegy északi válla iránt .
Esőre gondolunk , s két táborra oszlik a világ : egyik felén a kenyértermelők , a másikon , akiknek a kenyér természetes .
Ezt a megosztottságot kiskorom óta érzem .
Kiszakadásom egyik jele volt .
Legtöbbször nem akkor akartam , amikor apám .
Óhajunk sem egy cél miatt találkozott .
Én a pihenés miatt vártam .
" Eső lesz " - mondtam örömmel .
Jólesett egy fél délután tartó szünet is , még jobban a hetes eső .
" Jó hetes eső , jól megáztatja a földet " - mondták .
" Jó hetes eső , lehet aludni , olvasni , barátokhoz járni " - gondoltam én , mert bűn lett volna kimondanom .
Vézna gyerekkarjaimmal kellett kaszálnom , normában kévét dobálnom , s borral itattak , hogy bírjam .
Éjjel félálomban hánykolódtam , úgy folytattam a meghajlást , karnyújtást , húzást tovább .
Esők nélkül mi lett volna velem ?
Kiszáradtam , megszakadtam volna én is .
Ázzanak be , csírásodjanak ki búzakeresztjeim , befülledve penészedjenek meg a boglyák !
Sokat aludni , elolvasni hosszú regényeket , vizes réten futballozni - ezt hozta az én drága esőm .
Hozta , bár jött mennydörgéssel .
Vasszerszámaimat eldobva kellett menekülnöm a legközelebbi házig , vízözönben , bőrig ázva , esendően , mint a bevizelt kisgyerekek .
De elvonulása után ránk hagyta a megmosdatott világot , a nagy láthatárt a Bakonytól az Alpokig , nyugaton a Fehér-hegyig , ahonnan száz-kilométerek távolából szikrázott a hó .
Megláttatta velünk , milyen magas az ég : elfoszlott felhők közt végtelen .
Roppant uralkodásától reszkető idegeinket szivárvánnyal nyugtatta meg , rózsaszín gilisztákkal , ezüstnyomú csigákkal , gőzölgő fürjekkel és nyulakkal népesítette be útjainkat .
Fölszabadított , érzékeny lettem és szabad .
Esőben csak egyszer dühöngtem igazán .
Az az eset a parasztok és az én gondolkodásom közötti különbség legpontosabb kifejezése volt .
A Horváth Jóska okozta az egészet .
Jött a vihar , kévéket adogattam a szekérre , füstölgött már a Ság-hegy , aztán sötét rojtú függöny mögé került tájaival .
Jól tudtam , még egy búzakeresztet föladogatok , és nyakunkon a víz .
" Csak még egy keresztet !
Csak még egy keresztet ! " - hallottam fölülről , aztán a szekeret is lekötöztette velem a jégverésben .
A kévék eresze alatt összegörnyedve hajtotta a lovakat , ahogy épp mászni tudott .
Én meg rohantam a legelső ház felé .
" Csapna a szekeredbe a villám Horváth Jóska ! " - kívántam gondolatban kiabálva .
Most szeretném ezt a repedezett földet , ezeket a szomorú virágokat akkori dühömmel megváltani .
KÖNYÖRGÉS A SZőLőHEGYÉRT
Életem első hegye keleten zöldellt-feketéllett a virradatot késleltetve , ridegen havasodott , s a ködben hetekre eltűnt .
Csúcsán a kilátó gombja , az elején , északon tüskés , száraz rózsacsonk : a vár , oldalán az évi szüretek pántlikája .
Úgy tűnik , ezt a pántlikát kócmadzag váltotta föl végérvényesen , kócmadzag , néhol színes pihékkel .
A szüretek ünnepéből az őszi vasárnapok csöndes családi dolga lett .
Emberek helyett seregélyek zajonganak meghatározott napszakokon .
Alul , az elérhető helyeken új , villaszerű présházak épülnek , de ahol az utak járhatatlanok , a hegy derekától ablaktalan épületek omladoznak , lyukasak a tetők , a szőlők gazosak , korán sárgulók , fürtjeik olyan csenevészek , hogy függőnek illenek a gyerekfülekre .
A Somlón , első és felejthetetlen hegyemen , a " térföldi remetén " , költők és őseim legszentebb munkáját legnagyobb örömeit adó bazaltján évek óta hőköl visszafelé a kultúra a vegetáció embertelen állapotába .
Mint ahogy a magányos ostordurrogtató a seregélyeket fölrebbenti , de elűzni nem tudja , ugyanúgy már nem változtatják meg a szőlőművesek a teljesülni akaró romlást , csak parcelláikon állnak ellen , akik még tudnak .
Náluk nagyobb hatalom segítsége kellene .
A déli részen , ahol a világhírű bor terem , parlagok , jobb esetben kukoricások sárgulnak a szőlők között .
Az utak még a rómaiak korában is jobbak lehettek , a múlt századról nem is beszélve , hiszen nagy présházakat építettek a hegy eresze alá , s most se szekérrel , se autóval , csak helikopterrel lehetne őket megközelíteni .
Oka ennek az a bizonytalan húsz év , amikor úgy érezték a gazdák , el kell szőlőiktől búcsúzniok , s nem újítottak , csak elfogadták az öreg tőkék gyümölcseit .
Most már biztosabbak , de súlyos beteget kellene meggyógyítani .
Hova lett a gyógyító bor , a régi huszár kapitány versének igazsága , az , hogy : " Lehetnek bárkinek bármilyen bajai , elűzi azokat jó pohár somlai . "
A hazai és a világi hírnév ?
Mert ez a bor az egyetlen , amelyik tengeren is szállítható , nem törik meg , megtartja fényét .
Ki emlékszik még rá , milyen az igazi ?
Zöld , savanykás , hosszan itatja magát , s hirtelen támad , de nem szül haragot , inkább nyugalomba dönt .
Aki a kilátóban megiszik egy litert , a hegy lábáig is leér egyensúlyának legkisebb zavara nélkül , csak azután kezd énekelni magában egészen hazáig .
Nagyot alszik , de nem lesz másnapos , ha valódit ivott , bár a valódi mostanában a Somlón is egyre kevesebb .
Csak az irodalomtörténészek fedezik fel régi jelentőségét , ha Vörösmarty és Stettner György pápai professzor levelezését olvassák , mert hosszan tartó kapcsolatukban alig fordul elő , hogy a somlai bort ne említenék .
" Igen sok örvendetes dolgot akarok írni .
Először azt , hogy somlai borod igen hatalmas kezd lenni , s ha ihatósága veszedelmére nem lesz , csak egy év múlva is dicső ital kerül belőle .
Különösen szeretem tiszta íze s kedves illatjáért .
Az istenért , viseld gondját a magadénak , hogy sokáig ihassunk belőle .
Második öröm volna az Athenaeum és a Figyelmező cím alatt megindítandó folyóirat ... "
" Olyan nagy munkálkodásban vagyok , hogy szinte elkéstem a levélírással , attól félek , hogy azóta tán el is harácsolódott a bor .
Erre nézve röviden csak azt írhatom , hogy a bort mind megtartjuk : az Ágotaiak 4 akót , Vachott Sándor 2 akót , Bajza 1 akót , s ha jól emlékszem , Ötvös is kért . "
" Mióta somlai bort szereztem általad , valóságos martyr vagyok .
Bajza , Nagy Károl , mind a kettő iszonyú hanyagságról vádolnak , hogy téged a leghathatósabban meg nem kértelek . "
Elképzelem Vörösmartyt : visszadugja a tollat , pohárért nyúl , boldog , mert a bor lélekké változik , kedvre késztet , serkent , hogy a szerelem és haza kimondathasson .
A Szózat - ból tündököl ennek a bornak szépséges ragyogása .
S a Vén cigány - ból - " megittad az árát " .
De itták a többiek is .
Mintha a reformkor itala lett volna .
Verseket , vitákat tüzesített , energiája bennük őrződött meg évszázadokra .
Csodálattal gondolok vissza , s ha gyerek lennék , csodálattal nézném a mai hegyet is .
Nem ismerve történetét , elfogadnám , királyfiként országommá népesíteném , fölhúznám várát , fekete csődörön léptetnék útjain , rózsákat szaglászva vigyáznának a kisasszonyok ablakaiból .
De a csúcsra gyalogolva már nagyon szapora a szívverésem , hangos a lélegzetem .
Veszendő világot érzek .
A kilátó alatt néhány méterre disznóól , benne a pár koszos malac valami életet jelent , de lerongyolódott dicsőséget is .
A gondnoknő ajtónyitással dönti ránk a konyhaszagot .
A kilátó legmagasabb fokán szárnyashangyák felhői alól keresném szülőfalum tornyait .
Szememre , fülembe , ingemre repülnek ezek az állatok .
Menekülni kell , végig rengeteg , fekete hulláikon .
A lenti bajok szárnyas hangyái meghódították a legmagasabb pontot .
Kikezdenek .
A HEGY KÖRÜL
Hajózunk
A Somlót a helybeliek nem nevezik nevén .
Nincsen társa .
A Somló a beszédben : Hegy .
Körülötte tenger-síkság , s ahogy búcsúzunk , vagy gyaloglunk : hajózunk , vagy lábbal kelünk át az óceánon .
Hihetjük magunkat akár vízipókoknak is , mikor közeledünk a nagy kőkalap felé .
Karimája alatt elszomorítóan kicsinek érezzük magunkat , de megszáll bennünket olyan mélyről magasba csapó áhítat , mint ahogy dalaikban imádják a zsidók az Istent .
A Hegy minden oldalról másféle kalap .
Keletről púposabb , kisebb peremű .
Nyugatról nagy karimájú : magassága kisebbnek tűnő , csúcsa nincs , csak egy kis kúp emelkedik a tető vízszintes vonalából .
Északon és délen a kalap olyan , mint Kassák Lajosé .
A Somló mindenkinek úgy a kalapja eleje , ahogyan érkezik hozzá , vagy amelyik oldalán lakik .
Az északiak a közepére tűzik a bokrétát , a várat , a keletiek és a nyugatiak az oldalára , ahogy illik , a déliek megelégednek közepén a kilátótoronnyal .
Persze ez csupán a hazatérő régi ismerősök fantáziája .
A helybeliek alig figyelnek a Hegyre , közönyük a visszatérőnek tiszteletlenség .
Íme a buszozó lányok , akik minden helyi járaton egyformák .
Elöl ülnek , a sofőr mellett és mögött , félig hátra nézegetnek , félig előre .
Amikor hátra néznek , fürkészik , vajon az utazók hogyan fogadják ezt a produkciót , melyet a sofőrrel és a kalauzzal bonyolítanak .
Csinosak , és furcsa dolgoktól féltem őket , attól , hogy a sofőr cigarettája az első érintésre benyálazódik , a kalauz meg öreg , mintha pilótatiszt lett volna a háborúban , s azért visel óriás napszemüveget , hogy horpadt orrát csak a nagyon figyelők vehessék észre .
De a lányoknak nem mondhatom el véleményemet , megharagudnának rám .
ők minden reggel ezzel a busszal mennek Ajkára , és jönnek este haza .
Naponta megtesznek hatvan kilométert , a faluban nincs szórakozásuk , csak itt , ebben az incselgő utazásban .
Mise a folyosón
A papnál szállok meg .
Üres káplánszobája a legalkalmasabb néhány napi ottlevésre .
Elszigetelt .
A plébános idegennek vesz .
Szabad vagyok .
A megérkezéskor éppen a borospince felé tart literes fonott üvegével , s lehív .
Talán boránál is jobb egy kishordón ülni a hűvösségben .
Bár a somlai bor , ha pohárnyi is , megszólal az emberben halkan , kedves-nyugtatóan .
Barátommal , aki itt restaurálja a műemlék-templomot , egy régen kezdett beszélgetést folytatnak tovább a szerelem bűnéről és gyönyörűségéről .
- Plébi , maga sohasem próbálta ?
- Több bort nem kaptok , gyerekek !
Másoknak elmesélte nagy plátói szerelmét .
A nő Amerikában él .
Régi és haláláig tartó ez a százszor meggyónt vonzalom .
S szokásból már azoknak is elmondja a plébános , akiknek nem kellene .
Nem akarom elérzékenyíteni .
Borával bevonul a háromszáz éves parókiára .
Az apáca megérkezik a szomszéd faluból , ahol ápolással foglalkozik a tüdő - és idegszanatóriumban .
Pontosan úgy érkezik a busz , hogy a szent nő az esti mise előtt ideérjen , s úgy indul , hogy a mise után ne kelljen az apácának várakoznia .
Vagy talán a misét igazították a menetrendhez ?
Míg a plébános a folyosón miseruhába öltözködik , s egy-két pohárral lopva lehajt , addig az apáca a bőséges gombatermésről beszél , vargánya , galambica , róka - , csirkegomba szedésről és szárításról .
S egy sárga tyúk a pulykákkal kezdi el háborúját .
A mai napon most szakítja meg a tűzszünetet utoljára , mert eljött minden baromfiak elülési ideje , s a pulykákat meg a tyúkokat az izgalom tartja még az udvaron .
A pulykák gyávák , hiszen a tyúk büszke mozdulatlanságához merik csak nyújtogatni a nyakukat , de ha az egy szál ellenség fejét csak picit is félrebillenti , vagy ha toporogva elfarol , azonnal megzavarodnak , szétszaladnak , és távolból állnak össze .
A tyúk utálja ezt a gyáva csőcseléket , nem is civakodik sokáig , fontosságának kifejezése után átlépeget a sövény túlsó oldalára , mintha huszár ülne rajta , s a gyeplőt annyira feszítené , hogy a járás hasonlatossá váljon a király lováéhoz , mikor a koronázási ünnepségre tart .
Elkezdi a pap az apácának a misét .
Miután szobánkból a sündisznót kihajítottuk , s nevettünk , mert a plébános az úrfelmutatásból kikiáltott : - Ne engedd el ! - nekiláttunk konzervjeinknek .
Asztalfiók-huzogató bal kezem tavaly dióra , lerajzszögezett újságpapírokra akadt , s apró cédulákra , melyeken fohászokat és feljegyzéseket olvashattam .
" Dicsértessék az Úr Jézus Krisztus , a Boldogságos Szűz Mária és Szent József most és mindörökké , Amen - 3-szor . "
" És áldassanak a Te Szent Szülőid , Joakim és Anna , kiktől szeplőtelenül fogantattál , ó , legtisztább Szűz Mária . 1-szer a 3. után . "
" Kovács Imre káplán úr jótevője USA-ból , Rasztlik Irénke . "
Holvolt-holnemvolt Kovács Imre káplán úr szobájában legyek záporoznak , és pókhálók kötik be a sarkokat .
Nincs most már káplán a környéken .
Még plébánosokban is hiány van .
Rasztlik Irénke az USA-ból öregesen elpityeredik .
Cafit és Somlai
Cafitok , Badicsok neve a fülemben .
ők voltak a Somló szegényei - hegyőrök , vincellérek , fuvarosok .
- Ja , a Cafit Vendel ! - mondaná apám , ha élne .
- Ja , a Béla ! - mondaná Cafit Vendel is .
De a Badics Sándor még üzen .
Lebeszélem róla , már nem adhatom át .
Ezek a nevek úgy fekszenek emlékeim alján , mint a pince mélyén a rézgálicos ruhák , öreg hordók , sajtárok és tőtikék .
Most más nevek .
A háború előtt mindenkit megmagyarosítottak itt .
Idegenből idehelyezett csendőrök találomra fölírták mindenki kapujára új nevét .
A Cafitból meg a Savanyóból is Somlai lett , a Badicsból Berkesi .
De Cafit Vendel felesége még mindig a régi nevével érzi jól magát .
Visszagörnyed a Somlai névből , csak térdén ülő dédunokáját engedi belehajolni .
Már csak agglegény fiai laknak vele , unokájáék nyárra jöttek .
Elkárálja a jövőt .
- Mi lesz itt , ha én meghalok ?
Mi lesz ezekkel a szerencsétlenekkel ?
Most már nem tudnak megnősülni .
A nagyfürtű szőlőlugas mögé , a gádorba beül az egyik vénlegény is .
Oldalt a kisszéken , a lepkék és szúnyogok csillagkeringésén kívül cigarettát sodor .
- Nahát , azt mondja meg , ismeri -e ?...
Persze , hát tudom !...
Na lássa ...
He-he-he ...
A maga falujából nem mertek ám a mi búcsúnkra járni , de mink se oda , a fene egye meg ...
Én azért voltam .
Néztem egy lányt , odajött egy legény .
Mit akarsz attól ?
Én semmit .
Hát te ?
Én se .
De azért jobb volt hazajönnöm .
- A mi búcsúnkból ?
- Nem , a mienkből ...
Nahát , az a hogyishívják , az a Stenger él -e még ?
Ugye ... ugye ...
He-he-he ...
Ez a he-he-he egészen másképpen hangzik most , mikor írásomból fölolvasom magamnak ; nem ravaszdi , miként legtöbbször használatos , nem is idegen , a szájra rosszul illeszkedő , mint ahogy a rossz színészek előadni szokták - inkább olyan ember hangja , akikre a szülőfalumban azt mondják : ketyeri ; mintha egy bolondóra elkezdene nevetni az összevissza járó mutatók mögött .
- Jaj , mi lesz itt a búcsúkor meg a szüretkor ? - mondja az öregasszony .
- Ez előtte is , utána is egy hétig részeg .
- Részeg ám a vén rosseb , mama .
- Az öreglegény ketyereg , és nézi a földet .
Azt hiszem , ilyen emberek halálukig el tudják szégyellni magukat .
- Fojtottalak volna meg inkább .
A vénlegény lába mellett kutyája ül , egyetlen társa a Somlainak , s ez a kutya azonnal megharapna bennünket , ha a gazdája rosszul érezné magát közöttünk .
Megszabadított szentek és virágok
Távolról a templom sokkal nagyobbnak tűnik .
Dombra épült , szokatlan helyen , a plébánia kertjében , a hajdani falu közepén .
Fekvése is bizonyítja , hogy ez a templom nagyon régi - talán ezeréves .
Csak a hívek tudatában közömbös a kora , mintha ma építették volna .
Közelről kicsi , a középkori falu lakosságához méretezett .
A plébános néhány évvel ezelőtt ajtót vágatott a sekrestye felé , és freskókra bukkant .
Most kétmillió forint körül van már a restaurálás költsége .
Első része a szentélyig román , a szentély gót stílusú .
A kései ablakokat befalazták , s kibontották a középkori ablakréseket .
Restaurátor barátom a freskókat varázsolja elő két év óta .
Az egyik képen kivégzésre visznek egy ismeretlen szentet , vagy most végzik ki éppen .
Karjai hónaljától a hátán átvetett dorongra csavarva .
Tekintete , akár Krisztusé , szenvedéstelen , ugyanúgy gyűlölettelen a bámuló városlakók és kivégzők ábrázata is .
A másik képen szentek és királyok fejcsokra , szemüknek , szemöldöküknek ritmusa van , mint a nyugalmas víz apró hullámainak .
Tekintetüket a puritán reformáció bemeszelte , most pompáznak a feltámadásban .
A reformáció korabeli indák nemkülönben , azokat meg a visszatért katolicizmus vetette meszelő alá .
A szentély boltozatát vörös ág-bogak futják tele , virágzó életfák .
Gyökerük világít , mint a nap .
Közöttük magot szemelget egy madár .
A csúcsok tulipánt és nyolcszirmú virágokat nyitnak , négy vörös és négy fekete szirmot egy virágban .
Csak a piros virít , akár a történelmi vér .
A restaurátor szikével fejti ki őket a napvilágra , vagyis erre a középkorias félhomályra , melyben a templom belseje hűvösödik .
A restaurátor az állványon kezet fog a régi vándorfestőkkel - gondolom , s lent ráülök egy ülőpárnának használt második világháborús divatmuffra .
Babrálom a penészes szemüvegtokot , amely valaki örökös padján áll örökösen .
Fölfedezem a sekrestyében az oltárképet , Mihály arkangyal győzelmét a sátán fölött , s elképzelem , mennyi bor , vizelet , vér folyt itt el Mihály-nap alkalmával a szeptember végi búcsúkon .
S mennyi tánc és ének !
Most nyugodalmas a kereplő , de ha Nagycsütörtökön Rómába mennek a harangok , Nagyszombatig fahangon hirdeti majd a gyászt .
Tekerőjét megmozdítom , a fabütyök a facsapot elengedi , éles csettenés visszhangzik a mennyezet meg a Zichyek kriptája felé , ahol már a plébánosnak , mint a templom megújítójának , kijelölt helye van .
A jelen egy sörösüveg a küszöbön , farmernadrág , malterosvödör , déli harangszó , enyészet rózsaillata meg a kőműves beszéde .
- Két önként jelentkezőt kérek , aki a toronyra a gömböt fölteszi , mondta a főnök .
Egy nap szabadság és ötszáz forint prémium jár .
Én nem szédültem soha , jelentkeztem .
Megittam két féldecit előtte .
A torony oldalát kibontottuk , onnan másztunk fel .
A másik srác utána begolyózott , sokáig ápolták a pécsi klinikán .
Én csak egyszer féltem életemben , amikor megmozdult az állvány , egészen kilendült , már azt lestem , melyik fa tetejére ugorjak , de aztán az állvány visszaállt .
Pár napig nem mertem a magasból lenézni .
Hosszmetszet
A falut többen mondják a környéken Nagyszőllősnek , mint Somlószőllősnek , a mostani nevén .
Inkább a bevándorlók és a hivatalos személyek használják az utóbbit .
Mert ha a szomszéd falu Kisszőllős , mért ne lehetne a nagyobbik Nagy , hiszen a régiek is így nevezték .
A helyi arányokhoz képest végeláthatatlanul hosszú , egy utca az egész .
Nekem már kicsi .
Lélekszáma megcsappant , akár mindenhol errefelé , 1200-an lakják .
A szövetkezeti tagok átlagéletkora nagyon magas itt is .
A háromszáz tag fele nyugdíjas .
A gazdálkodási gondokra jellemző , hogy az idén egyesülniük kellett a szomszéd falu , Doba szövetkezetével .
Átlagos és ismerős állapot .
Átlagos a közellátás , az egészségügy , a művelődés .
Innen nézve semmi újdonságot nem talál az érdeklődő , csak a Somló felől nézve .
A hangulatot a hegy nemcsak borával emeli .
Egész jelenvalósága szebb , nem gondtalanabb , de emberibb életet serkent .
Nem gazdagít , megdolgoztat , de meg is adja az ünnepet .
A nyugalmat oltalmazza .
A falu családjai közül 95 százaléknak van szőlője , csupán az odahelyezett s még meg nem gyökeresedett családoknak nincs . 210 kataszter tartozik a határhoz , s ha számításba vesszük , hogy mennyi környékbeli tulajdonos van , elképzelhető , hogy nem ezer négyszögölekben , hanem néhány százban mérik szőlőiket az idevalósiak .
Nekik ez is elég , nem ebből élnek .
Csak szebben élnek .
Mert a traktoros , az állattenyésztő , az eljáró szombaton , vasárnap vagy munkaidő után kimehet a szőlővesszei , fürtjei közé nyugalmasan kapálni , kötözni , permetezni , borozgatni .
A hegy-járás mindig ünnepi út , s ebből a faluból gyalogos séta , mert az utca a hegykútnál kezdődik .
Mióta a tulajdonosok meggyőződtek , hogy szőlőjük megmarad , húszévi jogos aggodalom után most már bizakodva újítanak .
Persze ez a bizakodás néha visszabújik a régi panaszok csigaház-kövületébe .
Most éppen azért , mert az ötszáz négyszögöl alatti tulajdonosok nem építhetnek présházat , csak földbe süllyesztett pincét .
Mint ahogy mondják , még a hegy csinosítása miatt is a szegények húzzák a rövidebbet .
1971-ben megalakult a hegyközség , közösen rendelik a permetezőszereket , közösen értékesítik a termést , s ezekhez az akciókhoz négyszögölenként 50 fillérrel járulnak hozzá .
Központi tervek készülnek , hogy a bort és a Somlót megtépázott és elvesztett régi hírnevéhez méltóvá tegyék .
Ma már csak nemes vesszőket szabad telepíteni .
Eltűnik a nova , az otelló , az izabella meg a többi direkt termő fajta .
Villany világít a présházakban nemsokára .
Már látható is egy vezeték a derékon , s néhány dúcon lámpa ég .
Majd az autókat sem kell alul hagyni , utat építenek .
Most csak dűlőutakon érhetők el a szőlők ; a kocsis a lovak mögül előre figyel , mert ha nem a kitérőkben találkoznának a szembejövő kocsik , keserves , lóidegesítő hátrálás következne .
Még néhány év , és megváltozik minden , a grazi műút autósainak lesz itt megközelíthető sziget , a kilátó-turistaház megtelik kényelmesebb nyaralókkal , egy négyszögöl szőlő ára a mostani 60-70 forintról megjósolható magasra szökik .
A kísértés éjszakája
" Fuvaros voltam , tudja .
Jártam én éjjel árkon-bokron a lovakkal , de sohase találkoztam senkivel .
Csak egyszer történt meg velem Kertán , hogy két kutya elkezdte rakni a lucernát a szekérről .
Egyszer csak eltűnt a lucerna .
A télen tudtam meg , ezek a népek voltak , csak éppen kutyára változtak akkor .
Mert a garabonciások foggal születnek .
Amelyikre a bába rámondja : »Foga van« , az nem lesz igazi , az csak besegítő lesz , amelyikre nem szól egy szót se , az lesz az igazi garabonciás .
Mikor lefeküdtem , akkor jöttek a télen .
Harminc-negyvenen lehettek .
Ekkorák , ilyen alacsonyak , olyan cigányformák , de volt közöttük egy szőke is .
Annak korona volt a fején , nem arany , se nem ezüst , inkább mintha fakorona lett volna .
Egyik mellém feküdt . »De hideg ez a fej« - gondoltam .
A másik azt mondta : »Jézusom.« Ez még rendes ember lehetett .
Volt , aki el is köszönt : »Jó éjszakát , Sándor bácsi !
« De egy nő az ágy alá feküdt , onnan szurkált bajonéttal , alulról .
Aztán rám tekerődzött a kígyó , a fejét a nyakamtól dugaszolta a szám elé , úgy pisszegett , háromméteres is volt , olyan vastag , mint a karom , akkora feje volt , mint az öklöm .
Ággyal együtt vittek . »De szép idő van , mondtam , de szép piros vesszeje van a Hauzinger szőlőjének.« Mikor vittek , az egyik pokrócomat elcserélték rongyszőnyegre , azzal takartak le , aztán letettek egy akácás szélén .
A szecskavágót készítették , föl akartak darabolni . »Láttuk mi már egymást ?
Hát van szívük maguknak ?
« - mondtam az egyiknek .
Úgy eldobta a szecskavágó kaszát , csak úgy röpült .
Aztán meg villanyt akartak rám vezetni .
Mért , mért nem , azt se csinálták , csak mondták .
Hajnali harangozáskor hazahoztak .
